<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Mil Naŭcent Okdek Kvar - Parto unu</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<header>
  <h1>Parto unu</h1>
</header>

<section class="chapter" epub:type="bodymatter chapter" id="chapter_01">

  <h2>1</h2>

  <p>Estis hela malvarma tago en aprilo, kaj la horloĝoj sonigis la
  dektrian horon. Winston Smith, kun la mentono premita en la bruston,
  por eskapi de la akrega vento, rapide puŝis sin tra la vitrajn pordojn de
  la Loĝejoj de la Venko, kvankam ne sufiĉe rapide por neebligi la eniron
  kun li de nebuleto de eroplena polvo.</p>

  <p>La koridoro fetoris pro boligitaj brasikoj kaj malnovaj ĉifonaj
  matoj. Ĉe unu finaĵo kolora afiŝo, tro granda por endoma montrado,
  estis najlita al la muro. Ĝi montris nur enorman vizaĝon, larĝan pli ol
  metron: la vizaĝon de viro eble kvardekkvinjaraĝa, kun dikaj nigraj
  lipharoj kaj neglataj, sed belaj, trajtoj.</p>

  <p>Winston paŝis al la ŝtuparo. Ne utilus provi la lifton. Eĉ dum la plej
  bonaj periodoj, ĝi malofte funkciis, kaj nuntempe la elektro estis
  malŝaltita dum la taghoroj. Tio estis parto de la ekonomi-kampanjo,
  prepare por la Semajno da Malamo.</p>

  <p>La apartamento estis sur la sepa etaĝo, kaj Winston, kiu estis
  trideknaŭjaraĝa, kaj havis varikan ulceron super sia dekstra maleolo,
  grimpis malrapide, haltante plurfoje por ripozeti. Ĉe ĉiu placeto,
  kontraŭ la liftejo, la afiŝo kun la enorma vizaĝo rigardis de la muro. Ĝi
  estis tia bildo, kia estas tiel farita ke la okuloj sekvas vin dum vi movas
  vin. GRANDA FRATO RIGARDAS VIN, diris la vortoj sub la bildo.</p>

  <p>Interne de la apartamento dolĉa voĉo laŭtlegadis liston de kalkuloj,
  kiuj iel rilatis al la produktado de krudfero. La voĉo sonis el oblonga
  metala plako, simila al neklara spegulo kiu estis parto de la surfaco de la
  dekstra muro. Winston turnis komutilon, kaj la voĉo iomete malpli
  laŭtis, kvankam la vortoj estis ankoraŭ distingeblaj. La instrumento (oni
  nomis ĝin teleekrano) estis nelaŭtigebla, sed ne eblis plene malŝalti ĝin.
  Li paŝis al la fenestro: iom negranda, fragila persono, la magrecon de lia
  korpo nur emfazis la blua kombineo, kiu estis la uniformo de la Partio.
  Lia hararo estis tre hela, lia vizaĝo estis nature sangvina, lia haŭto estis
  malglatigita de grata sapo kaj malakraj razklingoj, kaj de la finiĝinta
  vintro.</p>

  <p>Ekstere, eĉ tra la fermita fenestroglaco, la mondo aspektis
  malvarmega. Malsupre, en la strato, etaj kirloventoj spirale kirladis
  polvon kaj ŝiritajn paperpecojn, kaj kvankam la suno briladis, kaj la
  ĉielo estis severe blua, ŝajne estis neniom da koloro en io ajn, escepte de
  la afiŝoj dismetitaj ĉie ajn. La vizaĝo kun nigraj lipharoj rigardis de ĉiu
  grava angulo. Estis tia afiŝo sur la fronto de la domo tuj kontraŭ lia
  domo. GRANDA FRATO RIGARDAS VIN, diris la vortoj, dum la
  malhelaj okuloj rigardis en la okulojn de Winston mem. Ĉe la
  stratnivelo, alia afiŝo, kiu havis ŝiritan angulon, flirtadis maltrankvile
  pro la vento, alterne kovrante kaj malkovrante la unusolan vorton
  ANGSOCO. Tre for, helikoptero ŝvebis inter la tegmentoj, haltis
  mezaere dum momento, kvazaŭ muŝo, kaj forrapidis denove laŭ kurba
  flugo. Tio estis la polica patrolo, trarigardanta la fenestrojn de la
  civitanoj. Tamen ne gravis la patroloj. Gravis nur la Penspolico.</p>

  <p>Malantaŭ la dorso de Winston, la teleekrano ankoraŭ babiladis pri
  krudfero kaj la superplenumiĝo de la Naŭa Trijara Plano. La teleekrano
  kaj ricevis kaj transsendis samtempe. Ĉiu sono pli aŭdebla ol mallaŭta
  flustro, farita de Winston, estis kaptita de ĝi; krome, dum li restis en la
  vidkampo de la metala plako, li estis videbla kaj ne nur aŭdebla.
  Kompreneble, ne eblis scii en iu specifa momento, ĉu oni estas
  rigardata. Kiel ofte, aŭ laŭ kiu sistemo, la Penspolico atentis ĉiun
  individuan lineon, estis nescieble. Sed, ĉiukaze, ili povis atenti vian
  lineon, kiam ajn ili volis. Oni devis vivi — ja vivis, laŭ kutimo kiu fariĝis
  instinkta — laŭ la supozo ke ĉiu sono kiun vi faras estas aŭdata, kaj,
  escepte de dum senlumeco, ĉiu moviĝo estas ekzamenata.</p>

  <p>Winston tenis sian dorson turnita al la teleekrano. Estis malpli
  danĝere, kvankam li sciis ke eĉ dorso povas doni informojn. Kilometron
  for, la Ministrejo de la Vero, lia laborejo, turis, vasta kaj blanka, super la
  malpura pejzaĝo. Jen, li pensis, iom neklare misguste — jen Londono, la
  ĉefurbo de Flugkampo Unu, kiu mem estas la tria inter la plej loĝataj
  provincoj de Oceanio.</p>

  <p>Li penis elpremi ian memoron el sia infaneco, kiu dirus al li ĉu
  Londono ĉiam estis tia. Ĉu ĉiam estis tiuj vidaĵoj, konsistantaj el
  putrantaj deknaŭajarcentaj domoj, kies flankojn subtenas lignaj ŝtipoj,
  kies fenestroj estas flikitaj per kartono, kaj kies tegmentoj estas flikitaj
  per ondumanta fero, kaj kies sendirektaj ĝardenmuroj fleksiĝas
  ĉiudirekte? Kaj la bombitaj lokoj, kie la polvo de gipso kirliĝas en la
  aero, kaj la epilobio senorde kovris la ruinaĵojn; kaj la lokoj kie la
  bomboj liberigis pli grandan spacon, kaj ekaperis sordidaj kolonioj da
  lignaj loĝejoj kvazaŭ kokejoj? Sed estis senutile, li ne povis memori:
  nenio restis el lia infaneco, escepte de serio de helaj scenetoj, sen fono
  kaj plejparte nekompreneblaj.</p>

  <p>La Ministrejo de la Vero — Minivero, laŭ Novparolo — estis mirige
  malsimila al ĉiu alia objekto videbla. Ĝi estis enorma piramida
  konstruaĵo el scintilante blanka betono, turanta, terason super teraso,
  300 metrojn supren. El kie Winston staris, estis nur eblete legi, faritaj
  sur ĝia blanka faco per elegantaj literoj, la tri sloganojn de la Partio.</p>

  <p>MILITO ESTAS PACO</p>
  <p>LIBERECO ESTAS SKLAVECO</p>
  <p>SENSCIO ESTAS FORTO</p>

  <p>Laŭdire, la Minstrejo de Vero enhavis tri mil ĉambrojn super la
  teretaĝo, kaj sube saman nombron da fortikaĵoj. Dise tra Londono estis
  nur tri aliaj konstruaĵoj similaspektaj kaj simildimensiaj. Tiel plene ili
  nanaspektigis la proksiman arkitekturon, ke de la tegmento de la
  Loĝejoj de la Venko oni povis vidi ĉiujn kvar samtempe. Ili estis la
  hejmoj de la kvar Ministrejoj, en kiujn la tuta registara aparato estis
  dividita. La Ministrejo de la Vero, kiu dediĉis sin al informoj, distrado,
  edukado, kaj la belartoj. La Ministrejo de la Paco, kiu dediĉis sin al la
  militado. La Ministrejo de la Amo, kiu dediĉis sin al la policado. Kaj la
  Ministrejo de la Abundo, kiu dediĉis sin al la ekonomio. Iliaj nomoj, per
  la Novparolo: Minivero, Minipaco, Miniamo, kaj Minibundo.</p>

  <p>La Ministrejo de la Amo estis la vere terura ministrejo. Ĝi tute ne
  havis fenestrojn. Winston neniam estis en la Ministrejo de la Amo, nek
  pli ol duonan kilometron proksime al ĝi. Ĝi estis loko ne enirebla,
  escepte pro oficiala celo, kaj eĉ tiam oni devis penetri labirinton de
  pikdrataĵoj, ŝtalaj pordoj, kaj kaŝitaj mitralnestoj. Eĉ la stratojn
  kondukantajn al ĝiaj eksteraj barieroj patrolis gorilecvizaĝaj gardistoj en
  nigraj uniformoj, armitaj per artikigitaj batiloj.</p>

  <p>Winston abrupte turnis sin. Li estis doninta al sia mieno la
  esprimon de trankvila optimismo, kiun estas konsilinde havi, kiam oni
  alfrontas la teleekranon. Li transiris la ĉambron en la etan kuirejon. Per
  sia foriro el la Ministrejo je tiu horo de la tago, li oferis sian lunĉon en
  la kantino, kaj li konsciis ke ne estas manĝaĵoj en la kuirejo, escepte de
  peco da malhelkolora pano, kiu estas konservenda por la matenmanĝo
  morgaŭ. Li prenis de la breto botelon da senkolora likvo, sur kiu estis
  simpla blanka etikedo, kiu nomis la enhavon ĜINO POR LA VENKO.
  Ĝi havis naŭzetan, olean odoron, kvazaŭ de ĉina rizalkoholaĵo. Winston
  elverŝis preskaŭ tason da ĝi, pretigis sin por ŝoko, kaj glutis ĝin kvazaŭ
  dozon da medikamento.</p>

  <p>Tuj lia vizaĝo skarlatiĝis, kaj larmoj fluis el liaj okuloj. La likvo estis
  iel simila al nitrata acido, kaj krome, kiam oni glutas ĝin oni sentas
  kvazaŭ oni estas batita sur la malantaŭo de la kapo per kaŭĉuka klabo.
  Tamen, la sekvan momenton la brulado en lia ventro mildiĝis, kaj la
  mondo komencis ŝajni pli agrabla. Li prenis cigaredon el ĉifita pakaĵo
  nomita CIGAREDOJ POR LA VENKO, kaj senatente tenis ĝin
  vertikala, tiel ke la tabako tuj elfalis sur la plankon. Li pli sukcesis per la
  dua. Li reiris en la salonon, kaj sidiĝis ĉe malgranda tablo, kiu staris
  maldekstre de la teleekrano. El tirkesto en la tablo li prenis plumingon,
  botelon da inko, kaj dikan kvartoformatan<a epub:type="noteref" href="#n1">*</a>, neenskribitan libron, kiu
  havis ruĝan dorson kaj marmoraspektan kovrilon.</p>

  <aside epub:type="footnote" id="n1">
    <p>Kvarto estis paĝdimensio iom malpli granda ol A4. — Trad.</p>
  </aside>

  <p>Ial la teleekrano en la salono estis en nekutima pozicio. Anstataŭ
  situi, kiel normale, en la malantaŭa muro, de kie ĝi povus kontroli la
  tutan ĉambron, ĝi estis en la pli longa muro, kontraŭ la fenestro. Apud
  unu el ĝiaj flankoj estis neprofunda alkovo, kie Winston nun sidis; kiam
  oni konstruis la apartamentojn, verŝajne oni intencis ke en ĝi estu
  librobretoj. Sidante en la alkovo, kaj zorgante teni sin bone malantaŭen,
  Winston povis resti ekster la kontrolpovo de la teleekrano, rilate al
  videbleco. Rilate al aŭdebleco, kompreneble, li ja estis aŭdebla, sed dum
  li restos en sia aktuala pozicio, li ne estos videbla. Parte, la nekutima
  geografio de la ĉambro sugestis al li tion, kion li nun pretas fari. Sed
  tion ankaŭ sugestis la libro kiun li ĵus prenis el la tirkesto.</p>

  <p>Ĝi estis kurioze bela libro. Ĝia glata kremkolora papero, iomete
  flaviĝinta pro sia aĝo, estis tia, kia ne estis fabrikata jam de almenaŭ
  kvardek jaroj. Tamen li povis konjekti ke la libro estas multe pli aĝa. Li
  unue vidis ĝin kuŝanta en la fenestro de malmulte prizorgata butiko por
  fatraso. en iu kvartalaĉo de la urbo (en ĝuste kiu kvartalaĉo, tion li ne
  nun memoris) kaj lin tuj ektrafis la deziro posedi ĝin. Oficiale, Partianoj
  devis ne eniri ordinarajn butikojn (oni nomis tion “libermerkatado”),
  sed oni ne rigore observis tiun regulon, ĉar diversaj aferoj, kiaj ŝuŝnuroj
  kaj razklingoj, ne estis alimaniere akireblaj. Li rapide rigardetis
  ambaŭdirekte laŭ la strato, kaj poste kaŝe eniris kaj aĉetis la libron por
  du dolaroj kaj kvindek cendoj. Tiumomente li ne konsciis pri specifa
  celo por kiu li volas ĝin. Li kulposente portis ĝin hejmen en sia teko. Eĉ
  kiam ĝi estis libera de enskribaĵoj, ĝi estis kompromita posedaĵo.</p>

  <p>Tio, kion li pretas fari, estis komenci taglibron. Tio ne estis
  kontraŭleĝa (nenio estis kontraŭleĝa, ĉar ne plu ekzistis leĝoj), sed se ĝi
  estus detektita, estis sufiĉe certe ke sekvus mortpuno, aŭ almenaŭ
  dudek kvin jaroj en gulago. Winston fiksis bekon en la plumingon kaj suĉis ĝin por depreni la grason. La skriboplumo estis arkaika
  instrumento, malofte uzata eĉ por subskriboj, kaj li akiris ĝin, kaŝe kaj
  iom malfacile, nur pro sento ke la bela kremkolora papero meritas
  surskribadon per vera beko, anstataŭ esti surgratata per inkokrajono.</p>

  <p>Efektive, li ne kutimis al permana skribado. Escepte de tre mallongaj
  notoj, la kutimo estis dikti ĉion en la parolskribilon, kio kompreneble
  estis malebla por lia aktuala celo. Tremo trairis lian inteston. Skribi sur
  la paperon estus nerevokebla ago. Per malgrandaj mallertaj literoj li
  skribis:</p>

  <p><em>La 4an de aprilo, 1984.</em></p>

  <p>Li retiretis sin. Sento de plena senpovo descendis sur lin. Komence,
  li tute ne sciis ke efektive estas 1984. Devis esti proksimume tiam, ĉar li
  estis sufiĉe certa ke li aĝas tridek naŭ jarojn, kaj li kredis ke li naskiĝis
  en 1944 aŭ 1945; sed neniam estis eble, nuntempe, esti certa pri iu dato,
  krom ke ĝi estas plus aŭ minus unu-du jaroj.</p>

  <p>Por kiu, li subite ekdemandis sin, li verkas ĉi tiun taglibron? Por la
  estonteco, por la naskotoj. Momente lia menso kontemplis la necertan
  daton sur la paĝo, kaj batiĝis subite kontraŭ la Novparolan vorton
  <em>duoblapenso</em>. Unuafoje la amplekso de lia entrepreno konsciiĝis en li.
  Kiel komuniki kun la estonteco? Laŭ sia naturo, tio estas malebla. Aŭ la
  estonteco similos al la nuno, kaj tiuokaze ĝi rifuzos aŭskulti lin; aŭ ĝi
  diferencos de la nuno, kaj lia embaraso estos sensignifa. Dum kelka
  tempo li sidis, rigardante senkomprene la paperon. La teleekrano estis
  komencinta akrasonan militmuzikon. Kurioze, li ŝajne ne nur perdis la
  kapablon esprimi sin, sed eĉ forgesis kion li unue intencis diri. De pluraj
  semajnoj li pretigas sin por ĉi tiu momento, kaj neniam li konceptis ke
  pli ol kuraĝo estos bezonata. La skribado mem estos facila. Li nur
  bezonos transmeti sur paperon la senfinan maltrankvilan dialogadon
  kiu okazadas interne de lia kapo efektive jam de jaroj. Ĉimomente,
  tamen, eĉ la monologo ekĉesis. Krome, lia varika ulcero komencis
  netolereble juki. Li ne aŭdacis grati ĝin, ĉar kiam li faris tion, ĝi ĉiam
  inflamiĝis. La sekundoj forrapidis. Li konsciis nur pri la blankeco de la
  papero antaŭ li, la jukado de la haŭto super lia maleolo, la laŭtego de la
  muziko, kaj ioma ebrieco kaŭzita de la ĝino.</p>

  <p>Subite li komencis skribadi panikoplene, kaj li nur parte konsciis
  kion li surpaperigas. Lia malgranda, sed infaneca, skribo malebene
  kovris la paĝon, unue perdante sian majuskladon, kaj fine eĉ la
  punktojn.</p>

  <p><em>La 4an de aprilo, 1984. La pasintan nokton, al la filmoj. Unu filmo tre
  bona, pri ŝipo plena de rifuĝantoj, bombata ie en la Mediteraneo. La
  spektantaron multe amuzis fotoj de grandega dikulo, kiu klopodis fornaĝi
  dum lin ĉasis helikoptero, unue oni vidas lin baraktadi en la akvo kvazaŭ
  foceno, poste oni vidas lin tra la celiloj de la helikopteroj, poste li estas
  plena de truoj, kaj la maro ĉirkaŭ li fariĝas palruĝa, kaj li sinkas tiel
  rapide ke estas kvazaŭ la truoj enlasas la akvon, la spektantaro ridegadis
  dum li sinkis. poste oni vidis savboaton plenan de infanoj dum helikoptero
  ŝvebis super ĝi. mezaĝa virino eble judino sidas en la antaŭo kun knabeto
  eble trijaraĝa en siaj brakoj. knabeto kriegas pro timo kaj kaŝas sian kapon
  inter ŝiaj mamoj kvazaŭ penante puŝi sin en ŝin kaj la virino metas siajn
  brakojn ĉirkaŭ lin kaj penas luli lin kvankam ŝi mem estas blua pro
  timego, tutdume ŝi kovras lin laŭeble kvazaŭ kredante ke ŝiaj brakoj povas
  forteni de li la kuglojn. post tio la helikoptero faligas dudekkilograman
  bombon inter ilin grandega ekbrilo kaj la boato dissplitiĝas. post tio bonega
  foto de la brako de infano, la brako iras supren supren supren en la ĉielon
  helikoptero kun fotilo en sia nazo sendube sekvis ĝin supren kaj estis multa
  aplaŭdado el la seĝoj de la partianoj sed virino en la prola parto de la
  domo ekkomencis panike kriadi ke oni devas ne spektigi ĝin ne antaŭ
  infanoj nepre ne ja ne antaŭ infanoj ne decas ĝis la polico elpuŝis ŝin mi
  supozas ke oni ne punis ŝin al neniu gravas kion diras la proloj<a epub:type="noteref" href="#n2">*</a> tipa prola
  reago ili neniam —</em></p>

  <aside epub:type="footnote" id="n2">
    <p>Proloj estis vorto derivita el proletoj, uzata por la ne-Partianoj. — Trad.</p>
  </aside>

  <p>Winston ekĉesis skribi, parte ĉar li suferis kramfon. Li ne sciis kio
  instigis lin elverŝi tiun fluon da rubo. Sed kurioze estis, ke dum li faris
  tion, tute malsimila memoro klarigis sin en lia menso, tiom ke li
  preskaŭ sentis sin kapabla skribi ĝin. Ja pro, li nun konsciis, tiu alia
  incidento, li ekdecidis hejmeniri kaj komenci skribi en la taglibro
  hodiaŭ.</p>

  <p>Okazis tiumatene en la Ministrejo, se eblas diri ke io tiom
  nebulŝajna okazis.</p>

  <p>Estis preskaŭ la dekunucenta<a epub:type="noteref" href="#n3">*</a>, kaj en la Departemento de Arkivoj,
  kie laboris Winston, oni trenadis la seĝojn el la ĉeloj, kaj grupigis ilin en
  la centro de la salono, kontraŭ la granda teleekrano, prepare por la Du
  Minutoj da Malamo. Winston komencis sidiĝi en sia loko en unu el la
  mezaj vicoj, kiam du homoj kiujn li konis laŭvide, sed al kiuj li neniam
  parolis, venis neatendite en la salonon. Unu el ili estis knabino, kiun li
  ofte pasis en la koridoroj. Li ne sciis ŝian nomon, sed li sciis ke ŝi
  laboras en la Departemento de Fikcio. Supozeble — ĉar li kelkfoje vidis
  ke ŝi havas olekovritajn manojn, kaj portas ŝraŭbŝlosilon — ŝi
  mekanikiste prizorgas unu el la romanverkiloj. Ŝi estis kuraĝaspekta
  knabino, proksimume dudeksepjaraĝa, kun dika hararo, efelidonhava
  vizaĝo, kaj rapida, atleta moviĝado. Mallarĝa sklarlata balteo, emblemo
  de la Junulara Kontraŭ-Seksa Ligo, estis volvita plurfoje ĉirkaŭ la talion
  de ŝia kombineo, ĝuste sufiĉe strikte por elstarigi la belan formon de
  ŝiaj koksoj. Winston ekmalŝatis ŝin tuj la unuan momenton kiam li vidis
  ŝin. Li sciis la kialon. La kialo estis la etoso de hokeludkampoj, kaj
  malvarmaj banoj, kaj komunumaj ekskursoj, kaj ĝenerala purmenseco
  kiun ŝi sukcese vidigis en si. Li malŝatis preskaŭ ĉiujn virinojn, precipe
  la junajn, belajn. Ĉiam la virinoj, plej precipe la junulinoj, estis la plej
  bigotaj anoj de la Partio, la sloganglutantoj, la diletantaj spionoj, kaj
  sekretaj observantoj pri la neortodokseco. Sed specife ĉi tiu knabino
  impresis lin kiel pli danĝera ol la plej multaj. Unufoje, kiam ili pasis unu
  la alian en la koridoro, ŝi faris rapidan flankenrigardeton al li, kiu ŝajnis
  penetri lin, kaj dum momento plenigis lin per nigra teruro. Eĉ trafis lin
  la nocio ke eble ŝi estas agento de la Penspolico. Tio, verdire, estis tre
  malverŝajna. Tamen, li plu sentis kuriozan maltrankvilon, en kiu timo
  estis kunmiksita, kaj ankaŭ malamo, kiam ajn ŝi estis eĉ iomete
  proksima al li.</p>

  <aside epub:type="footnote" id="n3">
    <p>22.00 = 10.00 ptm, laŭ la horsistemo kiu kalkulas de 1 al 24, kaj en kiu oni esprimas la
  minutojn kvazaŭ centonojn de horo. — Trad.</p>
  </aside>

  <p>La alia persono estis viro nomita O’Brien, membro de la Interna
  Partio kaj kun posteno kiu estis tiel grava, kaj nekutima, ke Winston
  nur nebule konceptis ĝian naturon. Momenta silento ektrafis la grupon
  de homoj ĉe la seĝoj, kiam ili vidis proksimiĝi la nigran kombineon de
  ano de la Interna Partio. O’Brien estis granda, solida viro kun dika kolo,
  kaj malglata, humuraspekta, brutala vizaĝo. Malgraŭ sia timiga aspekto,
  li havis iomete ĉarman konduton. Li havis emis repuŝi siajn okulvitrojn
  sur sia nazo, laŭ maniero kiu estis kurioze trankviliga —iel nedifineble
  kurioze civilizita. Estis gesto kiu, se oni ankoraŭ pensus per tiaj
  terminoj, eble sentigus ke dekokajarcenta nobelo malfermas sian
  flartabakujon. Winson jam vidis O’Brienon eble dekdufoje, dum
  preskaŭ tiom da jaroj. Li sentis grandan inklinon al li, kaj ne nur ĉar lin
  forte interesis la kontrasto inter la civilizita maniero de O’Brien, kaj lia
  boksista korpaspekto. Estis multe pli pro sekreta kredo — aŭ eble eĉ ne
  kredo, nur espero — ke la politika ortodokseco de O’Brien ne estas
  kompleta. Io en lia mieno sugestis tion, nerezisteble. Denove, eble ne
  estis eĉ neortodokseco tio, kio estis skribita en lia vizaĝo, sed nur
  inteligento. Sed, ĉiukaze, li aspektis kiel persono kun kiu oni povus
  paroli, se iel eblus trompi la teleekranon, kaj esti sola kun li. Winston
  neniam faris eĉ plej malgrandan penon validigi tiun suspekton, tio
  neniel eblis. Ĉimomente O’Brien rigardetis sian brakhorloĝon, vidis ke
  estas preskaŭ la dekunucenta, kaj ŝajne decidis resti en la Departemento
  de Arkivoj ĝis la fino de la Du Minutoj da Malamo. Li elektis seĝon en
  la sama vico kiel Winston, kelkajn lokojn for de li. Malgranda virino
  kun sablokolora hararo, kiu laboris en la ĉelo apud Winston, estis inter
  ili. La knabino kun la malhela hararo sidis tuj malantaŭe.</p>

  <p>La sekvan momenton hida, grinca parolo, kvazaŭ de iu monstra
  neoleita maŝino, eksonegis el la granda teleekrano ĉe la finaĵo de la
  ĉambro. Estis bruaĉo, kiu agacis la dentojn kaj starigis la harojn sur la
  malantaŭo de onia kolo. La Malamo komenciĝis.</p>

  <p>Kiel kutime, la vizaĝo de Emmanuel Goldstein, la Malamiko de la
  Popolo, eklumis sur la ekrano. Sibloj sonis tie kaj tie inter la spektantoj.
  La malgranda sablohara virino krietis pro kunmiksitaj timo kaj naŭzo.
  Goldstein estis la renegato kaj refalinto, kiu iam (antaŭ kiom da jaroj?
  neniu memoris), estis unu el la ĉefoj de la Partio, preskaŭ samranga kun
  Granda Frato mem, sed ekpartoprenis en kontraŭrevolucia agado, estis
  kondamnita al morto, kaj mistere eskapis, kaj malaperis. La programoj
  de la Du Minutoj da Malamo variis ĉiutage, sed en neniu el ili mankis
  Goldstein, kiel la ĉefrolanto. La estis la praperfidulo, la plej frua
  detruanto de la pureco de la Partio. Ĉiuj postaj krimoj kontraŭ la
  Partio, ĉiuj perfidaj agoj, sabotado, herezoj, devioj, fontis rekte el lia
  instruado. Ie, ie, li plu vivas kaj pretigas siajn konspirojn: eble ie preter
  la maro, eble protektate de siaj fremdlandaj dungintoj, eble eĉ — tiel
  diris la onidiro kelkfoje — en iu kaŝita loko en Oceanio mem.</p>

  <p>La diafragmo de Winston sentiĝis kunpremita. Neniam li povis vidi
  la vizaĝon de Goldstein sen dolorige kunmiksitaj emocioj. Ĝi estis
  maldika Juda vizaĝo, kun granda vila aŭreolo el blankaj haroj, kaj
  malgranda kaprobarbo — lerta vizaĝo, tamen iel laŭnature fia, kun ia
  senila absurdeco en la longa maldika nazo, apud kies finaĵo sidis paro da
  okulvitroj. Ĝi similis al la vizaĝo de ŝafo, kaj ankaŭ la voĉo havis ŝafecan
  karakteron. Goldstein prelegis, farante sian kutiman venenan atakon je
  la doktrinoj de la Partio, atakon tiom troigitan kaj perversan, ke eĉ
  infano povus travidi ĝin, tamen ĝuste sufiĉe kredindan, ke oni povas
  eksenti alarmite ke ĝi eble trompos aliajn homojn, malpli klarpensajn.
  Li insultadis Grandan Fraton, li denuncis la diktatorecon de la Partio, li
  postulis tujan interpaciĝon kun Eŭrazio, li fervore subtenis la liberecon
  de parolo, la liberecon de la Preso, la liberecon kunveni, la liberecon
  pensi, li kriadis histerie ke la revolucio estis perfidita — kaj ĉion ĉi li
  esprimis per rapida multsilaba parolado, kiu estis kvazaŭ parodio de la
  kutima stilo de la oratoroj de la Partio, kaj eĉ enhavis Novparolajn
  vortojn, pli da Novparolaj vortoj, efektive, ol vera Partiano normale
  uzus en reala situacio. Kaj tutdume, por ke neniu dubu pri la realo kiun
  kaŝas la galimatio de Goldstein, malantaŭ lia kapo, sur la teleekrano,
  marŝadis la senfinaj vicoj de la armeo de Eŭrazio — vico post vico da
  solidaspektaj viroj kun senesprimaj aziaj vizaĝoj, kiuj svarmis sur la
  surfacon de la ekrano, kaj malaperis, anstataŭate de aliaj, precize
  similaj. La obtuza ritma marŝado de la botoj de la soldatoj estis la fono
  de la meka voĉo de Goldstein.</p>

  <p>Antaŭ ol la Malamo estis daŭrinta tridek sekundojn, neregeblaj
  krioj de furiozo komenciĝis esti aŭdataj el duono de la homoj en la
  ĉambro. La memkontenta ŝafeca vizaĝo sur la ekrano, kaj la terura
  potenco de la armeo de Eŭrazio malantaŭ ĝi, estis netolereble timigaj:
  krome, la vido aŭ eĉ penso pri Goldstein aŭtomate estigis timon kaj
  koleron. Li estis malamato pli konstanta ol aŭ Eŭrazio aŭ Orientazio,
  ĉar kiam Oceanio militadis kontraŭ unu el tiuj Potencoj, ĝi kutime pacis
  kun la alia. Sed plej strange estis, ke kvankam Goldstein estis malamata
  kaj malestimata de ĉiu; kvankam ĉiutage kaj milfoje dum ĉiu tago, sur
  podioj, sur la teleekrano, en ĵurnaloj, en libroj, liaj teorioj estis refutataj,
  nuligataj, mokataj, montrataj al la ĝenerala spekto kiel sendube absurda
  rubo; malgraŭ ĉio ĉi, lia influo neniam ŝajnis malpliiĝi. Ĉiam ekzistis
  novaj stultuloj pretaj esti delogitaj de li. Neniam pasis tago dum kiu
  spionoj kaj sabotistoj, agantaj laŭ liaj ordonoj, ne estis senmaskitaj de la
  Penspolico. Li estis la komandanto de vasta ombreca armeo, subtera
  reto de konspirantoj, kiuj dediĉas sin al la detruiĝo de la Ŝtato. La
  Frataro, laŭdire tiel ĝi nomiĝis. Ankaŭ oni flustradis pri terura libro,
  kompendio de ĉiuj herezoj, kies aŭtoro estis Goldstein, kaj kiu
  cirkuladas sekrete tie kaj tie. Ĝi estis libro sen titolo. Oni menciis ĝin,
  kiam, malofte, oni menciis ĝin, simple kiel la libron. Sed oni sciis pri
  tiaĵoj nur per nebulecaj onidiroj. Nek la Frataro nek la libro estis temo
  kiun ordinara Partiano mencius, se eblus eviti tion.</p>

  <p>Dum sia dua minuto, la Malamo kresĉendis. Homoj saltadis en siaj
  lokoj, kaj kriadis kiel eble plej laŭte, strebante dronigi la frenezige
  mekan voĉon kiu venis de la ekrano. La malgranda sablohara virino
  fariĝis hele palruĝa, kaj ŝia buŝo malfermiĝadis kaj fermiĝadis kiel tiu de
  surterigita fiŝo. Eĉ la peza vizaĝo de O’Brien estis ruĝa. Li sidadis tre
  rekte en sia seĝo, lia fortega brusto ŝvelis kaj tremis kvazaŭ lin atakas
  ondego. La malhelhara knabino malantaŭ Winston komencis kriadi
  “Porkaĉo! Porkaĉo! Porkaĉo!” kaj subite ŝi ekprenis pezegan Novparolan
  vortaron, kaj ĵetis ĝin kontraŭ la ekranon. Ĝi batis la nazon de
  Goldstein, kaj resaltis; la voĉo daŭris senpaŭze. Dum klarvida
  momento, Winston trovis sin krianta kun la aliaj, kaj batanta la rungon
  de sia seĝo per sia kalkanumo. Terure pri la Du Minutoj da Malamo ne
  estis ke oni devas partopreni, sed, male, ke ne eblas eviti partoprenon.</p>

  <p>Post tridek sekundoj, ĉia ŝajnigo estis ĉiam nenecesa. Hida ekstazo
  pro timo kaj venĝemo, deziro mortigi, frakasi vizaĝojn per martelego,
  ŝajnis flui tra la tuta grupo de homoj, kvazaŭ elektra kurento, eĉ
  devigante onin kontraŭvole fariĝi grimacanta krianta frenezulo. Tamen,
  la furiozo kiun oni sentis estis abstrakta, sendirekta emocio, kiu estis
  movebla de unu objekto al alia kvazaŭ flamo de blovtorĉo. Tiel,
  unumomente, la malamo de Winston tute ne celis Goldsteinon, sed,
  male, Grandan Fraton, la Partion, kaj la Penspolicon; dum tiaj
  momentoj, lia koro sentis kompaton por la soleca mokata herezulo sur
  la ekrano, la sola gardanto de la vero kaj de la mensa sano en mondo de
  mensogoj. Tamen, la tujsekvan momenton li sentis unuecon kun la
  homoj ĉirkaŭ si, kaj ĉio dirita pri Goldstein ŝajnis al li esti vera. Dum
  tiuj momentoj lia sekreta malamo al Granda Frato fariĝis adorado, kaj
  Granda Frato ŝajnis turadi, nevenkebla, sentima protektanto, staranta
  kiel roko kontraŭ la hordoj el Azio; kaj Goldstein, malgraŭ sia izoleco,
  sia senpovo, kaj la dubo kiu ekzistis pri eĉ lia ekzisto mem, ŝajnis ia
  sinistra sorĉisto, kapabla, per la forteco mem de sia voĉo, detrui la
  strukturon de la civilizacio.</p>

  <p>Eĉ estis eble, kelkafoje, turni onian malamon tien aŭ aliloken per
  ago de la volo. Subite, per penego kian oni uzas kiam oni ekfortiras la
  kapon de la kapkuseno dum koŝmaro, Winston sukcesis transmeti sian
  malamon for de la vizaĝo sur la ekrano al la malhelhara knabino
  malantaŭ li. Vivoplenaj belaj halucinacioj trafulmis lian menson. Li
  ĝismorte vipegus ŝin per kaŭĉuka klabo. Li ligus ŝin, nudan, al fosto, kaj
  per pafado plenigus ŝin per sagoj, kvazaŭ Sanktan Sebastianon. Li
  perforte amorus kun ŝi, kaj tranĉus ŝian gorĝon je la momento de
  klimakso. Pli multe ol antaŭe, efektive, li komprenis kial li malamas ŝin.
  Li malamas ŝin ĉar ŝi estas juna kaj bela, kaj senseksa, ĉar li volas amori
  kun ŝi sed neniam faros tion, ĉar ĉirkaŭ ŝia dolĉa fleksebla talio, kiu
  ŝajnas peti ke oni ĉirkaŭbraku ĝin, estas nur la fia skarlata balteo, la
  agresa simbolo de ĉasteco.</p>

  <p>La Malamo atingis sian klimakson. La voĉo de Goldstein fariĝis
  vera mekado de ŝafo, kaj dum momento la vizaĝo fariĝis la vizaĝo de
  ŝafo. Post tio, la ŝafvizaĝo fadis kaj fariĝis la bildo de Eŭrazia soldato,
  kiu ŝajnis antaŭeniri, grandega kaj terura, kun la mitralo muĝanta; kaj li
  ŝajnis salti el la surfaco de la ekrano, tiel ke kelkaj personoj en la
  plejantaŭa vico efektive retiris sin en siajn seĝojn. Sed sammomente,
  venigante profundan suspiron de kvietiĝo el ĉiuj spektantoj, la
  malamika figuro fariĝis la vizaĝo de Granda Frato, nigrahara,
  nigraliphara, plena de potenco kaj mistera trankvilo, kaj tiel vasta ke ĝi
  preskaŭ plenigis la ekranon. Neniu aŭdis kion diras Granda Frato. Estis
  nur kelkaj kuraĝigaj vortoj, kiajn oni diras dum la bruego de batalo, ne
  unuope distingeblaj sed redonantaj kuraĝon simple ĉar ili estas dirataj.
  Post tio la vizaĝo de Granda Frato refadis, kaj anstataŭe aperis, per
  dikaj majuskloj, la tri sloganoj de la Partio:</p>
  <p>MILITO ESTAS PACO</p>
  <p>LIBERECO ESTAS SKLAVECO</p>
  <p>SENSCIO ESTAS FORTO</p>
  <p>Sed la vizaĝo de Granda Frato ŝajnis resti sur la ekrano dum pluraj
  sekundoj, kvazaŭ la impreso, kiun ĝi faris sur la pupilojn de ĉiu
  spektanto, estis tro vivforta por tuj fadi. La malgranda sablohara virino
  estis ĵetinta sin antaŭen trans la dorson de la seĝo antaŭ si. Kun
  tremoplena murmuro, kiu sonis kiel “Mia Savanto!”, ŝi etendis siajn
  brakojn direkte al la ekrano. Post tio, ŝi kaŝis sian vizaĝon per siaj
  manoj. Estis evidente ke ŝi diras preĝon.</p>

  <p>Je tiu momento, la tuta grupo de homoj komencis profunde,
  malrapide, ritme ĉanti “G-F!...G-F!” — ripetante senĉese, tre malrapide,
  kun longa paŭzo inter la “G” kaj la “F” — peza, murmura sono, iel
  kurioze sovaĝa, en kies fono oni kredis aŭdi la batadon de nudaj piedoj, kaj la pulsadon de tamtamoj. Dum eble eĉ tridek sekundoj ili daŭrigis
  tion. Ĝi estis refreno, kiun oni ofte aŭdis dum momentoj de superforta
  emocio. Parte ĝi estis ia himno al la saĝeco kaj majesto de Granda
  Frato, sed eĉ pli ĝi estis sinhipnotiga ago, intenca dronigo de la konscio
  per ritma bruo. La intestoj de Winston ŝajnis malvarmiĝi. Dum la Du
  Minutoj da Malamo li ne povis ne partopreni en la ĝenerala deliro, sed
  tiu sub-homa ĉantado de “G-F!...G-F!” ĉiam plenigis lin per teruriĝo.</p>

  <p>Kompreneble, li ĉantadis kun la aliaj: estis maleble alie agi. Kaŝi sian
  senton, regi sian vizaĝon, fari kion faras ĉiuj aliaj, tio estis instinkta
  reago. Sed estis spaco, eble dusekunda, dum kiu la esprimo en liaj
  okuloj eble percepteble perfidus lin. Kaj precize je tiu momento la
  grava afero okazis — se, efektive, ĝi ja okazis.</p>

  <p>Momente li altiris la rigardon de O’Brien. O’Brien estis stariĝinta.
  Li estis depreninta siajn okulvitrojn, kaj estis ĝuste tiam remetanta ilin
  sur sian nazon per sia karakteriza gesto. Sed dum frakcio da sekundo,
  iliaj okuloj interrenkontiĝis, kaj dum la daŭro de tiu momento, Winston
  sciis — jes sciis! — ke O’Brien pensas precize kion li mem pensas.
  Nemiskomprenebla mesaĝo estis farita. Estis kvazaŭ la mensoj de
  ambaŭ personoj ekmalfermiĝis, kaj la pensoj fluis el unu en la alian per
  iliaj okuloj. “Mi estas kun vi,” O’Brien ŝajnis diri al li. “Mi scias precize
  kion vi sentas. Mi plene konas vian malestimon, vian malamon, vian
  naŭziĝon. Sed ne timu, mi konsentas kun vi!” Kaj post tio, la eklumiĝo
  de inteligento estis for, kaj la vizaĝo de O’Brien estis egale
  nekomprenebla kiel tiu de ĉiu alia.</p>

  <p>Jen ĉio, kaj li estis jam malcerta ĉu ĝi okazis. Tiaj incidentoj neniam
  havis sekvon. Ilia sola efiko estis teni vivanta en li la kredon, aŭ esperon,
  ke aliaj personoj krom li estas malamikoj de la Partio. Eble la onidiroj
  pri vastaj subteraj konspiroj pravas — eble la Frataro vere ekzistas! Estis
  neeble, malgraŭ la senfinaj arestoj kaj konfesoj kaj ekzekutoj, esti certa
  ke la Frataro ne estas nur mito. Kelkajn tagojn li kredis je ĝi, kelkajn ne.
  Estis nenia pruvo, nur rapide pasantaj ekvidetoj kiuj povus signifi ĉion
  aŭ nenion: eroj de konversacioj parte aŭditaj, pala skribaĉo sur la muroj
  de necesejoj — unufoje, eĉ, kiam du nekonatoj renkontis unu la alian,
  malgranda mangesteto, kiu aspektis kiel eble rekonosigno. Estis nur
  divenado: plej verŝajne li imagis ĉion. Li estis reirinta al sia ĉelo, sen
  denove rigardi O’Brienon. La ideo renovigi ilian momentan
  kontaktiĝon apenaŭ trafis lian menson. Estus nekredeble danĝere, eĉ se
  li scius kiel komenci. Dum sekundo, du sekundoj, ili interŝanĝis
  neklaran rigardeton, kaj jen la tuto de la historio. Sed eĉ tio estis
  memorinda evento, en la ŝlosita soleco, en kiu oni devis vivi.</p>

  <p>Winston vigligis sin, kaj sidiĝis pli rekte. Li ellasis rukton. La ĝino
  komencis leviĝi en lia stomako.</p>

  <p>Liaj okuloj refokusiĝis sur la paĝo. Li trovis ke dum li sidis senpove
  meditante, li ankaŭ skribadis, kvazaŭ aŭtomate. Kaj ne plu estis la sama
  strikta, mallerta skribmaniero kiel antaŭe. Lia plumo glitadis volupte
  sur la glata papero, farante apartajn, grandajn, zorge faritajn
  majusklojn:</p>
  <p>FOR GRANDA FRATO</p>
  <p>FOR GRANDA FRATO</p>
  <p>FOR GRANDA FRATO</p>
  <p>FOR GRANDA FRATO</p>
  <p>FOR GRANDA FRATO</p>
  <p>ripetade, plenigante duonon de paĝo.</p>

  <p>Li ne povis ne senti iometon da paniko. Tio estis absurda, ĉar skribi
  tiujn specifajn vortojn ne estis pli danĝere, ol en la komenco malfermi
  la taglibron; sed dum momento, lin tentis elŝiri la fuŝitajn paĝojn, kaj
  tute forlasi la entreprenon.</p>

  <p>Tamen li ne faris tion, ĉar li sciis ke estus senutile. Ĉu li skribas
  FOR GRANDA FRATO, ĉu li ne skribas ĝin, tute ne gravas. Ĉu li
  daŭrigos la taglibron, ĉu li ne daŭrigos ĝin, tute ne gravas. La
  Penspolico kaptos lin, malgraŭ ĉio. Li estis farinta — estus same farinta,
  eĉ se li neniam metus plumopinton sur la paperon — la esencan
  krimon, en kiu estas ĉiuj aliaj krimoj. Pensokrimo, tiel oni nomis ĝin.
  Pensokrimo ne estas io por ĉiam kaŝebla. Oni eble sukcese evitas
  provizore, eĉ dum jaroj, sed pli-mapli frue ili neeviteble kaptos onin.</p>

  <p>Ĉiam okazis dumnokte — la arestoj senvarie okazis dumnokte.
  Onia subita ekvekiĝo pro skuego, la malmilda skuado de onia ŝultro, la
  lampoj brilegantaj en oniajn okulojn, la ringo de malmolaj vizaĝoj
  ĉirkaŭ onia lito. Plejplejege ofte, ne okazis proceso, neniu raporto pri la
  aresto. Oni simple ekmalaperis, ĉiam dumnokte. Onia nomo malaperis
  el la registroj, ĉiu registro pri ĉio, kion oni iam faris, forviŝiĝis, onia
  iama ekzisto estis neata kaj sekve forgesita. Oni estis aboliciita, nuligita:
  “vaporigita”, jen la kutima esprimo.</p>

  <p>Dum momento lin prenis ia histerio. Li komencis skribi, per hasta
  senzorga skribaĉo:</p>

  <p><em>ili pafos min ne gravas ili pafos en la malantaŭon de mia kolo ne
  gravas for la granda frato ili ĉiam pafas en la malantaŭon de la kolo ne
  gravas for la granda frato —</em></p>

  <p>Li retiris sin sur sia seĝo, iomete hontante pri si, kaj demetis la
  plumon. La sekvan momenton li violente ektimis. Oni frapas sur la
  pordon.</p>

  <p>Jam! Li sidis senmove kiel muso, vane esperante ke kiu ajn frapis
  foriros post tiu unusola provo. Sed ne, ripetiĝis la frapado. Plej malbone
  estus heziti. Lia koro bategis kvazaŭ tambure, sed lia vizaĝo, pro
  longtempa kutimiĝo, verŝajne estis senesprima. Li stariĝis kaj peze
  movis sin cele la pordon.</p>

</section>
<section class="chapter" epub:type="bodymatter chapter" id="chapter_02">

  <h2>2</h2>

  <p>Dum li metis sian manon sur la anson, Winston vidis ke li estis
  lasinta la taglibron malferma sur la tablo. FOR LA GRANDA FRATO
  estis skribita ĉie sur ĝi, per literoj preskaŭ sufiĉe grandaj por esti legataj
  trans la ĉambro. Estis nekredeble stulte fari tion. Sed, li konsciis, eĉ
  dum sia paniko li ne volis makuli la kremkoloran paperon per ekfermo,
  dum la inko ankoraŭ ne sekiĝis.</p>

  <p>Li entiris spiron, kaj malfermis la pordon. Tuj varma ondo da
  trankviliĝo trafluis lin. Senkolora, premitaspekta virino, kun bukleta
  hararo kaj liniplena vizaĝo, staris ekstere.</p>

  <p>“Ho, kamarado,” ŝi komencis, diri per teda, plendaĉa-speca voĉo,
  “Mi kredis aŭdi vin alveni. Ĉu eble vi bonvolus transveni, kaj ekzameni
  la lavpelvon en nia kuirejo? Ĝi blokiĝis kaj—”</p>

  <p>Jen S-ino Parsons, la edzino de najbaro sametaĝa. (“S-ino” estis
  vorto iomete malaprobata de la Partio — oni devus nomi ĉiun personon
  “kamarado” — sed por kelkaj virinoj oni instinkte uzis ĝin.) Ŝi estis
  virino ĉirkaŭ tridekjaraĝa, sed ŝi aspektis multe pli aĝa. Oni preskaŭ
  kredis vidi polvon en la faldetoj de ŝia vizaĝo. Winston sekvis ŝin tra la
  koridoro. Tiaj diletantaj ripartaskoj estis preskaŭ ĉiutaga ĝeno. La
  Loĝejoj de la Venko estis malnova apartamentaro, konstruita en 1930,
  aŭ ĉirkau tiam, kaj disfaladis. La gipso konstante flokiĝis de la plafonoj
  kaj muroj, la tuboj krevis dum ĉiu severa frosto, la tegmento likis kiam
  ajn neĝis, la hejtadsistemo kutime funkciis nur duonforte, kiam ĝi ne
  estis plene malfunkciigita por ekonomio. Riparoj, escepte de tiuj kiujn
  oni mem kapablas fari, devis esti aprobitaj de distancaj komitatoj, kiuj
  emas prokrasti dum du jaroj eĉ la riparon de rompita fenestroglaco.</p>

  <p>“Kompreneble nur estas ĉar Tom ne estas ĉehejme,” diris S-ino
  Parsons svage.</p>

  <p>La apartamento de la Parsonsoj estis pli granda ol tiu de Winston,
  kaj alimaniere morna. Ĉio aspektis disbatita, distretita, kvazaŭ la lokon
  ĵus vizitis iu granda violenta besto. Ilaroj por ludado — hokebastonoj,
  boksogantoj, krevinta piedpilko, ŝvitoplena kuloto inversita — kuŝis
  disŝutite sur la planko, kaj sur la tablo estis fatraso de malpuraj teleroj,
  kaj ekzercolibroj kies paĝoj havis falditajn angulojn. Sur la muroj estis
  skarlataj standardoj de la Junulara Ligo kaj de la Spionoj, kaj
  vivdimensia afiŝbildo de Granda Frato. Estis la kutima odoro de boligita
  brasiko, trovebla ĉie en la konstruaĵo, sed ĝin trapenetris eĉ pli la akra
  odoraĉo de ŝvito kiu — tion oni sciis je la unua flareto, kvankam estus
  malfacile diri kiel oni sciis— estis la ŝvito de persono ne nun tie. En alia
  ĉambro, per kombilo kaj peco de necesejpapero iu penis kunludi la
  melodion de la militmuziko, kiu ankoraŭ sonis el la teleekrano.</p>

  <p>“La infanoj,” diris S-ino parsons, duontime rigardetante la pordon.</p>

  <p>“Ili ne estis eksterdome hodiaŭ. Kaj kompreneble —”</p>

  <p>Ŝi kutimis ekĉesigi siajn frazojn antaŭ ol fini ilin. La lavpelvo de la
  kuirejo estis plena preskaŭ ĝisrande, per malpurega verdaspekta akvo,
  kiu pli ol kutime odoraĉis pro brasiko. Winston klinis sin, kaj
  ekzamenis la angulartikon de la tubo. Li malamis uzi siajn manojn, kaj
  li malamis kliniĝi, kio ĉiam emis tusadigi lin. S-ino Parsons rigardis
  senpove.</p>

  <p>“Kompreneble se Tom estus ĉehejme, li reĝustigus ĝin tuje,” ŝi diris.
  “Li amas ĉion tian. Li estas lertega per siaj manoj, tia estas Tom.”</p>

  <p>Parsons estis kundungito kun Winston en la Ministrejo de la Vero.
  Li estis iom dika, sed aktiva viro, paralize stulta, maso da idiotecaj
  entuziasmiĝoj — unu el la plene sendemandaj, sin dediĉaj laboreguloj
  de kiuj, eĉ pli ol de la Penspolico, dependis la stabileco de la Partio.
  Tridekkvinjaraĝa, li estis ĵus kontraŭvole elpelita el la Junulara Ligo, kaj
  antaŭ ol progresi en la Junularan Ligon, li estis sukcesinta resti en la
  Spionoj jaron pli ol permesis la reguloj.</p>

  <p>En la Ministrejo li estis dungita por iu subula posteno, por kio
  inteligento ne estis necesa; sed, aliflanke, li estis elstara persono en la
  Komitato de Sportoj, kaj en ĉiuj aliaj komitatoj, kiuj dediĉis sin al la
  organizado de komunumaj ekskursoj, spontaneaj manifestacioj,
  kampanjoj por ŝparado, kaj, ĝenerale, ĉiuj volontulaj agadoj. Li kutimis
  diri al oni, kun kvieta fiero, ke li ĉeestis en la Komunuma Centro ĉiun
  vesperon dum la pasintaj kvar jaroj. Superforta odoro de ŝvito, ia
  nekonscia atesto pri la viglegeco de lia vivo, sekvis lin kien ajn li iris, kaj
  eĉ restis post lia foriro.</p>

  <p>“Ĉu vi havas ŝraŭbŝlosilon?” — diris Winston, fingrumante la
  boltingon sur la angulartiko.</p>

  <p>“Ŝraŭbŝlosilon,” diris S-ino Parson, tuj fariĝante senvertebra. “Mi
  ne scias, certe. Eble la infanoj —”</p>

  <p>Okazis tretado de boto.j kaj nova bruaĉo per la kombilo, dum la
  infanoj sturmis en la salonon. S-ino Parsons alportis la ŝraŭbŝlosilon.</p>

  <p>Winston ellasis la akvon, kaj naŭziĝante elprenis la amason da homaj
  haroj, kiu estis blokinta la tubon. Li purigis siajn fingrojn laŭeble, per la
  malvarma akvo el la krano, kaj reiris en la alian ĉambron.</p>

  <p>“Supren la manoj!” kriis sovaĝa voĉo.</p>

  <p>Bela, gangsteraspekta, naŭjaraĝa knabo estis eksaltinta el malantaŭ
  la tablo, kaj minacis lin per ludila aŭtomata pistolo, dum lia pli juna
  fratino, ĉirkaŭ du jarojn pli juna, simile gestis per ero da ligno. Ambaŭ
  estis vestitaj per la bluaj kulotoj, grizaj ĉemizoj, kaj ruĝaj koltukoj, kiuj
  estis la uniformo de la Spionoj. Winston levis siajn manojn super sian
  kapon, sed maltrankvile sentis, pro la malica mieno de la knabo, ke ne
  estas tutvere ludado.</p>

  <p>“Vi estas perfidulo!” kriis la knabo. “Vi estas penskrimulo! vi estas
  Eŭrazia spiono! Mi pafos vin, mi vaporigos vin, mi sendos vin en la
  salminojn!”</p>

  <p>Subite ambaŭ infanoj saltadis ĉirkaŭ lin, kriante “Perfidulo” kaj
  “Penskrimulo!” La knabineto imitadis ĉiun geston de sia frato. Estis iel
  iom timige, kiel la ludsaltado de tigridoj kiuj baldaŭ, kreskinte, estos
  homvorantoj. Estis ia intencita feroceco en la okulo de la knabo, tute
  evidenta deziro bati aŭ piedbati Winstonon, kaj konscio ke li estas
  preskaŭ sufiĉe granda por fari tion. Bone ke li ne tenas veran pistolon,
  Winston pensis.</p>

  <p>La okuloj de S-ino Parsons moviĝis nervoze de Winston al la
  infanoj, kaj retroe. Per la pli bona lumo de la salono, li rimarkis
  interesate, ke vere estas polvo en la faldetoj de ŝia vizaĝo.”</p>

  <p>“Ili ja tiom bruas,” ŝi diris. “Ili ĉagreniĝis, ĉar ili ne povas iri rigardi
  la pendumadon, jen la kaŭzo. Mi estas tro okupata por kunpreni ilin,
  kaj Tom ne estos reveninta sufiĉatempe de la laboro.”</p>

  <p>“Kial ni ne povas rigardi la pendumadon?” kriegis la knabo per sia
  giganta voĉo.</p>

  <p>“Volas vidi pendumadon! Volas vidi pendumadon!” ĉantis la
  knabineto, ankoraŭ ĉirkaŭkurante.</p>

  <p>Kelkaj Eŭraziaj kaptitoj, kulpaj pri militkrimoj, estis pendumotaj en
  la Parko tiun vesperon, Winston memoris. Tio okazis proksimume unu
  fojon ĉiumonate, kaj estis populara spektaklo. Infanoj ĉiam postulegis
  rigardi ĝin. Li adiaŭis al S-ino Parsons kaj komencis paŝi porden. Sed
  antaŭ ol li faris ses paŝojn en la koridoro, io batis la malantaŭon de lia
  kolo, kaŭzante nekredeblan doloregon. Estis kvazaŭ ruĝe varmega drato
  estis puŝita en lin. Li turnis sin, nur ĝustatempe por vidi S-inon
  Parsonson retrotreni sian filon tra la pordon, dum la knabo enpoŝigis
  katapulton.</p>

  <p>“Goldstein!” kriegis la knabo, dum la pordo fermiĝis kaj kaŝis lin. Sed kio plej impresis Winstonon, estis la mieno de senpova timeto sur
  la grizeca vizaĝo de la virino.</p>

  <p>Denove en sia apartamento, li rapide paŝis preter la teleekranon, kaj
  residiĝis ĉe la tablo, ankoraŭ frotante sian kolon. La muziko el la
  teleekrano estis ĉesinta. Anstataŭe, severe abupta voĉo estis leganta,
  kun ia brutala ĝuo, priskribon de la armiloj de la nova Flosanta
  Fortikaĵo, kiu ĵus estis ankrita inter Islando kaj la Faroaj Insuloj.</p>

  <p>Kun tiuj infanoj, li pensis, tiu mizera virino nepre havas vivon
  teruroplenan. Post jaro, du jaroj, ili atentados ŝin nokte kaj tage, por
  trovi simptomojn de neortodokseco. Preskaŭ ĉiuj infanoj nuntempe
  estas aĉaj. Plej malbone estis, ke per organizoj kiaj la Spionoj, ili estis
  sisteme transformataj en neregeblajn sovaĝuletojn, tamen tio tute ne
  inklinigis ilin ribeli kontraŭ la Partia disciplino. Tute male, ili adoris la
  Partion, kaj ĉion ligitan al ĝi. La kantojn, la procesiojn, la standardojn,
  la marŝadojn, la militan praktikadon per pseŭdofusiloj, la
  slogankriadon, la adoradon al Granda Frato — ĉio estis ia glora ludo
  por ili. Ilia tuta feroco estis turnita eksteren, kontraŭ la malamikojn de
  la Ŝtato, kontraŭ fremdulojn, perfidulojn, sabotulojn, penskrimulojn.
  Estis preskaŭ normale ke homoj pli ol tridekjaraĝaj timis siajn proprajn
  infanojn. Kaj por tio estis bona kialo, ĉar apenaŭ pasis semajno dum kiu
  La Tempoj ne enhavis alineon kiu priskribis la agon de iu
  fisubaŭskultanteto — “infana heroo” estis la kutima frazo — kiu
  subaŭskultis ian kompromitan komenton, kaj denuncis siajn gepatrojn
  al la Penspolico.</p>

  <p>La sentaĉo de la katapulta buleto estis forfadinta. Li prenis sian
  plumon senentuziasme, demandante al si: ĉu li povos trovi plion
  skribindan en la taglibron. Subite li denove komencis pensi pri O’Brien.</p>

  <p>Antaŭ multaj jaroj — kiom? Sendube sep jaroj — li sonĝis ke li
  marŝas tra plene senluma ĉambro. Kaj iu sidanta flanke de li diris, dum
  li pasis: “Ni renkontiĝos en la loko kie ne estas mallumo”. Tio estis dirita
  tre kviete, preskaŭ hazarde — diraĵo, ne ordono. Li pretermarŝis sen
  paŭzi. Kurioze estis, ke tiutempe, en la sonĝo, la vortoj ne multe
  imponis al li. Nur poste, iom post iom, ili ŝajne akiris signifon. Li nun
  ne povis memori, ĉu li unuafoje vidis O’Brienon antaŭ, aŭ post, la
  sonĝo; nek li povis memori kiam li unuafoje rekonis ke la voĉo estis la
  voĉo de O’Brien. Sed, ĉiukaze, la identigo ekzistis. Jes, O’Brien parolis
  al li el la senlumo.</p>

  <p>Winston neniam povis esti certa — eĉ post la ĉimatena okulekbrilo
  estis ankoraŭ neeble esti certa — ĉu O’Brien estas amiko aŭ malamiko.
  Kaj vere ne ŝajnis tre grave. Ekzistis kompreno inter ili, ligo pli grava ol
  amo aŭ samideaneco. “Ni renkontiĝos en la loko kie ne estas mallumo”,
  li diris. Winston ne sciis la signifon de tiuj vortoj, nur ke iel ili realiĝos.</p>

  <p>La voĉo el la teleekrano paŭzis. Trumpetosono, klara kaj bela, flosis
  en la senmovan aeron. La voĉo daŭrigis raŭke:</p>

  <p>“Atentu! Bonvolu atenti! Ĵusa informo venis el la Malabara fronto.
  Niaj militistoj en Suda Hindio glore venkis. Oni aŭtorizis min diri ke la
  evento kiun ni nun raportas, tre verŝajne grave proksimigos la finon de
  la milito. Jen la informaĵo:”</p>

  <p>Malagrabla novaĵo sekvos, pensis Winston. Kaj tiel estis. Post
  sangoplena priskribo pri la malekzistigo de Eŭrazia armeo, kun gigantaj
  kalkuloj pri mortigitoj kaj kaptitoj, venis la anonco ke, ekde la venonta
  semajno, la ĉokoladoporciumo reduktiĝos de tridek gramoj ĝis dudek.</p>

  <p>Winston denove ruktis. La ĝino komencis malfortiĝi, lasante senton
  de senesperiĝo. La teleekrano — eble por festi la venkon, eble por
  dronigi la memoron pri la perdita ĉokolado — ekludegis “Oceani’<a epub:type="noteref" href="#n4">*</a>, por
  vi”. Oni devis solene stari. Tamen, en sia aktuala pozicio li estis
  nevidebla.</p>

  <aside epub:type="footnote" id="n4">
    <p>Per ĉi tio Orwell aludas al la populara Usona patriota kanto “Usono, ja por vi”, kies
  melodio estas ankaŭ tiu de la brita nacia himno “Reĝinon savu Di’” (alternative: “La
  Reĝon savu Di’”. — Trad.</p>
  </aside>

  <p>“Oceani’, por vi” cedis al malpli peza muziko. Winston paŝis al la
  fenestro, tenante sian dorson turnita al la teleekrano. La tago ankoraŭ
  estis malvarma kaj klara. Ie tre for, raketbombo eksplodis, farante
  obtuzan vibrigantan bruegon. Proksimume dudeko aŭ trideko da ili falis
  nuntempe sur Londonon.</p>

  <p>Malsupre en la strato, la vento flirtigadis la ŝiritan folion tien kaj
  reen, kaj la vorto ANGSOCO sporade aperis kaj malaperis. La sanktaj
  principoj de Angsoco, Novparolo, Duoblaparolo, la ŝanĝebleco de la
  pasinteco. Li sentis kvazaŭ li vagadas en la arbaroj de la fundo de la
  maro, perdiĝinte en monstra mondo, kie li mem estas la monstro. Li
  estis sola. La pasinteco estis morta, la futuro estis neimagebla. Kian
  certecon li havis, ke eĉ unusola homo vivanta nun konsentas kun li? Kaj
  kiel scii ke la Partia dominado ne daŭros por ĉiam? Kvazaŭ responde, la
  tri sloganoj sur la blanka faco de la Ministrejo de la Vero revenis al li:</p>

  <p>MILITO ESTAS PACO</p>
  <p>LIBERECO ESTAS SKLAVECO</p>
  <p>SENSCIO ESTAS FORTO</p>

  <p>Li prenis dudekkvincendan moneron el sia poŝo. Ankaŭ tie, per etaj
  klaraj literoj, estis gravuritaj la samaj sloganoj, kaj sur la alia faco de la
  monero estis la kapo de Granda Frato. Eĉ el la monero, la okuloj
  persekutis onin. Sur moneroj, sur la poŝtmarkoj, sur la kovriloj de
  libroj, sur la standardoj, sur la afiŝoj, kaj sur la kovraĵo de pako da
  cigaredoj — ĉie. Ĉiam la okuloj rigardis onin kaj la voĉo enfaldis onin.
  Dum dormo, dum maldormo, dum laboro, dum manĝado, endome kaj
  eksterdome, en la banujo aŭ en la lito — ne eblis eskapi. Nenio
  apartenis sole al oni mem, escepte de la malmultaj kubaj centimetroj
  interne de onia propra kranio.</p>

  <p>La suno estis movinta sin, kaj la nekalkuleblaj fenestroj de la
  Ministrejo de la Vero, dum la lumo ne plu brilis sur ilin, aspektis tiel
  severaj kiel la elrigardejoj de fortikaĵo. Lia koro tremis antaŭ la enorma
  piramida formo. Ĝi estis tro fortika, ĝi ne estis atakebla. Mil
  raketbomboj ne povus disbati ĝin. Denove li demandis sin: por kiu li
  skribas la taglibron? Por la estonteco, por la pasinteco — por epoko kiu
  eble estas malreala? Kaj antaŭ li kuŝas ne morto, sed malekzistigo. La
  taglibro fariĝos cindroj kaj li mem vaporo. Nur la Penspolico legos kion
  li skribis, antaŭ ol malekzistigi kaj malmemorigi ĝin. Kiel apelacii al la
  estonteco, kiam eĉ ne spureto de vi, eĉ ne anonima vorto skribaĉita sur
  paperpeco, povos resti nedetruite?</p>

  <p>La teleekrano sonorigis la dekkvaran horon. Li devos foriri post dek
  minutoj. Li devos reĉeesti en la laborejo je la dekvara kaj tridek.</p>

  <p>Kurioze, la sonorado de la horo ŝajnis rekuraĝigi lin. Li estis soleca
  fantomo proklamanta veron kiun neniu iam aŭdos. Sed se li nure
  proklamos ĝin, laŭ iu obskura maniero la daŭro ne estos rompita. Ne
  per sinaŭdigo, sed per malfrenezeco, oni daŭrigas la homan heredaĵon.
  Li reiris al la tablo, entrempis sian plumon, kaj skribis:</p>

  <p><em>Al la estonteco aŭ al la estinteco, al tempo kiam la pensado estas
  libera, kiam homoj diferencas inter si kaj ne vivas solaj — al tempo kiam
  ekzistas la vero kaj kio estas farita ne estas malfarebla: El la tempo de
  unuformeco, el la tempo de soleco, el la tempo de Granda Frato, el la
  tempo de duoblapenso — saluton!</em></p>

  <p>Li jam mortis, li komentis al si. Ŝajnis al li ke nur nun, kiam li
  komencis kapabli formuligi siajn pensojn, li faris decidan paŝon. La
  konsekvencoj de ĉiu ago estas inkluzivitaj en la ago mem. Li skribis:</p>

  <p><em>La pensokrimo ne sekvigas morton: la pensokrimo jam estas morto.</em></p>

  <p>Nun, rekoninte sin kiel mortinton, fariĝis grave resti vivanta kiel
  eble plej longe. Du fingroj de lia dekstra mano estis makulitaj per inko.
  Precize tia detalo povus perfidi. Iu entrudiĝema zeloto en la Ministrejo
  (verŝajne virino, iu simila al la malgranda sablohara virino, aŭ la
  malhelhara knabino el la Departemento de Fikcio) eble komencus
  demandi al si: kial li skribadis dum la lunĉintervalo, kial li uzis
  malnovmodan plumon, kion li skribadis? — kaj poste farus mencieton
  en la konvena ejo. Li marŝis al la banĉambro, kaj zorge forfrotis la inkon
  per la sableca malhelbruna sapo kiu gratas la haŭton kvazaŭ
  sablopapero, kaj tial estis tre utila por tiu celo.</p>

  <p>Li remetis la taglibron en la tirkeston. Estis tute senutile pensi pri
  kaŝi ĝin, sed almenaŭ li povos informiĝi ĉu aŭ ne oni trovis ĝian
  ekziston. Haro metita trans la paĝfinaĵojn estus tro evidenta. Per la
  pinto de fingro, li prenis rekoneblan eron da blanka polvo, kaj metis ĝin
  sur angulon de la kovrilo, de kiu ĝi neeviteble forskuiĝos, se iu movos la
  libron.</p>

</section>
<section class="chapter" epub:type="bodymatter chapter" id="chapter_03">

	<h2>3</h2>

  <p>Winston sonĝadis pri sia patrino.</p>

  <p>Verŝajne li estis, li pensis, eble dek- aŭ dekunujaraĝa, kiam lia
  patrino malaperis. Ŝi estis alta, statueca, iom silenta virino, kun
  malrapida moviĝado kaj glore hela hararo. Sian patron li memoris pli
  malklare, kiel malhelan kaj maldikan, ĉiam vestitan per bonordaj
  malhelaj vestaĵoj (Winston precipe memoris la tre maldikajn
  plandumojn de la ŝuoj de sia patro) kaj uzis okulvitrojn. La du gepatroj
  evidente estis malaperigitaj dum unu el la du grandaj Purigoj, dum la
  kvindekaj jaroj.</p>

  <p>Tiumomente lia patrino sidis en iu loko tre sube de li, kun lia pli
  juna fratineto en siaj brakoj. Li tute ne memoris sian fratinon, escepte
  kiel etan, feblan bebon, ĉiam silentan, kun grandaj, gvatantaj okuloj.
  Ambaŭ rigardadis supren al li. Ili ĉiam estis en iu subtera loko — la
  fundo de puto, ekzemple, aŭ tre profunda tombo — sed temis pri loko
  kiu, jam multe sub li, mem moviĝis suben. Ili estis en la ĉefkajuto de
  mergiĝanta ŝipo, suprenrigardante al li tra la malheliĝanta akvo.
  Ankoraŭ estis aero en la kajuto, ili ankoraŭ povis vidi lin kaj li ilin, sed
  tutdume ili descendis, descendis en la verdan akvon, kiu post plia
  momento nepre por eterne kaŝos ilin. Li mem estis ekstere en la lumo
  kaj la aero, dum ili estis suĉataj en la morton, kaj ili estis malsupre ĉar li
  estis supre. Li sciis tion, kaj ili sciis tion, kaj li povis vidi la scion en iliaj
  vizaĝoj. Nek en iliaj vizaĝoj, nek en iliaj koroj, estis riproĉo, nur la scio
  ke ili devos morti por ke li restu vivanta, kaj ke tio estas parto de la
  neevitebla ordo de ĉio.</p>

  <p>Li ne povis memori kio okazis, sed li sciis, en sia sonĝo, ke iel la
  vivoj de liaj patrino kaj fratino estis oferitaj por lia vivo. Estis unu el tiuj
  sonĝoj kiuj, kvankam ili konservas sian karakterizan sonĝoscenaron,
  estas daŭrigo de onia intelekta vivo, kaj en kiuj oni konsciiĝas pri faktoj
  kaj ideoj kiuj ankoraŭ ŝajnas novaj kaj valoroj post la vekiĝo. Kio nun
  ekimpresis Winstonon, estis ke la morto de lia patrino, antaŭ preskaŭ
  tridek jaroj, estis tragika kaj morna, laŭ maniero ne plu ebla. La
  tragedio, li perceptis, apartenis al la antikva epoko, al epoko kiam
  ankoraŭ ekzistis privateco, amo, kaj amikeco, kaj kiam la familianoj
  subtenis unu la alian, sen la bezono scii kial. La memoro pri lia patrino
  ŝiris lian koron, ĉar ŝi mortis amante lin, kiam li estis tro juna kaj
  egoisma por ami ŝin reciproke, kaj ĉar iel, li ne memoris kiel, ŝi oferis
  sin por koncepto pri lojaleco kiu estis privata kaj neŝanĝebla. Tiaĵoj, li
  sciis, ne povas okazi nun. Nuntempe estas timo, malamo, kaj doloro,
  sed nenia digna emocio, neniaj profundaj aŭ kompleksaj malĝojoj. Ĉion
  ĉi li ŝajne vidis en la grandaj okuloj de siaj patrino kaj fratino,
  rigardantaj lin supren tra la verda akvo, centojn da metroj profundae
  kaj ankoraŭ sinkante.</p>

  <p>Subite li staris sur mallonga resaltema gazono, dum somera
  vespero, kiam la malrektaj radioj de la suno orumadis la teron. La
  pejzaĝo kiun li rigardis reokazis tiom ofte en liaj sonĝoj, ke li neniam
  estis tute certa ĉu aŭ ne li efektive vidis ĝin en la reala mondo. En siaj
  vekaj pensoj li nomis ĝin la Ora Lando. Ĝi estis malnova, kuniklo-
  mordita paŝtokampo, kun piedirejo vaganta trans ĝin, kaj talpejoj tie kaj
  tie. En la malglata heĝo sur la kontraŭa flanko de la kampo, la branĉoj
  de la ulmoj nun balanciĝadis tre malrapide pro la venteto, iliaj folioj
  dense kiel la hararo de virino apenaŭ moviĝetis. Ie proksime, nevideble,
  estis klara malrapide fluanta rojo, kie leŭciskoj naĝis en la lagetoj sub la
  salikoj.</p>

  <p>La knabino kun la malhela hararo marŝis cele ilin tra la kampo. Kun
  kio ŝajnis unusola gesto, ŝi detiris siajn vestojn, kaj senestime
  apudenĵetis ilin. Ŝia korpo estis blanka kaj glata, sed ĝi ne vekis
  amoremon en li, efektive li apenaŭ rigardis ĝin. Kio superis lin,
  tiumomente, estis admiro pri la gesto kun kiu ŝi apudenĵetis siajn
  vestojn. Per siaj gracio kaj senzorgemo, ĝi ŝajnis asimili tutan kulturon,
  tutan pensosistemon, kvazaŭ Granda Frato kaj la Partio kaj la
  Penspolico estas ĉiuj forĵeteblaj per sola glora moviĝo de la brako.
  Ankaŭ tio estis gesto apartenanta al la antikva epoko. Winston vekiĝis
  kun la vorto “Ŝekspiro” sur siaj lipoj.</p>

  <p>La teleekrano sonigis orelonrompantan fajfon, kiu daŭris samnote
  dum tridek sekundoj. Estis nulo sep dekkvin, la ellitiĝo-horo por
  laborantoj en oficejoj. Winston perforte tiris sian korpon el la lito —
  nudan, ĉar membro de la Ekstera Partio ricevis nur 3000 vesto-
  kuponojn ĉiujare, kaj piĵamo kostis 600 — kaj prenis iom ĉifonan
  subĉemizon, kaj kuloton, kiuj kuŝis etendite sur seĝo. La Fizikaj Ektiroj
  komenciĝos post tri minutoj. La sekvan momenton lin klinigis violenta
  spasmo de tusado, kiu preskaŭ ĉiam trafis lin baldaŭ post la vekiĝo. Ĝi
  malplenigis liajn pulmojn tiom, ke li povis komenci respiradi nur per
  kuŝiĝo sur la dorso, kaj serio de rapidaj ekspiregoj. Liaj vejnoj estis
  ŝvelintaj pro la tusegado, kaj la varika ulcero komencis juki.</p>

  <p>“Grupo tridek-ĝis-kvardekjaraĝa!” kriis penetranta virina voĉo.
  “Grupo tridek-ĝis-kvardekjaraĝa! Prenu lokon, mi petas. “Tridek-ĝis-kvardekjaruloj!”</p>

  <p>bildo de iom junaspekta virino, maldika sed muskoloplena, vestita per
  tuniko kaj gimnastikoŝuoj.</p>

  <p>“Brakoj fleksitaj kaj streĉitaj!” ŝi elvokis. “Sekvu mian ritmon. Unu,
  du, tri, kvar! Unu, du, tri, kvar! Ek, kamaradoj, vigliĝu! Unu, du, tri,
  kvar! Unu, du, tri, kvar! ...”</p>

  <p>La doloro de la tusada spasmo ne plene pelis el la menso de
  Winston la impreson faritan de lia sonĝo, kaj la ritmaj movoj de la
  ekzerco reokazigis ĝin iomete. Dum li mekanike ĵetis siajn brakojn tien
  kaj reen, havante sur la vizaĝo la mienon de serioza ĝuo, kiun oni
  opiniis konvena dum la Fizikaj Ektiroj, li penegis retropensi la vojon en
  la obskuran periodon de la frua infaneco. Estis eksterordinare malfacile.
  Preter la malfruaj kvindekaj jaroj, ĉio fadis. Kiam ne ekzistas eksteraj
  registroj kiujn oni povas ekzameni, eĉ la skizo de la propra vivo perdas
  sian akrecon. Oni memoras gigantajn eventojn, kiuj tre verŝajne neniam
  okazis; oni memoras la detalojn de incidentoj, sen kapablo kapti ilian
  etoson; kaj estas longaj senenhavaj periodoj, el kiuj oni memoras
  nenion. Ĉio estis malsama tiam. Eĉ la nomoj de la landoj, kaj ilia formo
  sur la mapo, estis malsamaj. Flugkampo Unu, ekzemple, ne estis tiel
  nomata dum tiuj tagoj: ĝi nomiĝis Anglio aŭ Britio; kvankam Londono
  ĉiam nomiĝis Londono, pri tio li estis preskaŭ certa.</p>

  <p>Winston ne povis kun certeco memori tempon kiam lia lando ne
  militadis, sed estis klare ke estis iom longa intervalo de paco dum lia
  infaneco, ĉar unu el liaj plej fruaj memoroj temis pri aeratako, kiu ŝajne
  plene surprizis ĉiujn tie. Eble tiu estis la tempo kiam la atombombo
  falis sur Colchesteron. Li ne memoris la aeratakon mem, sed li ja
  memoris la manon de sia patro, kiu tenis lian firme, dum ili rapidis
  malsupren, malsupren, malsupren, en iun lokon tre profunde en la
  teron, ĉirkaŭen kaj ĉirkaŭen laŭ spirala ŝtuparo, kiu sonaĉis sub liaj
  piedoj kaj kiu fine tiom lacigis liajn krurojn, ke li komencis ploretadi,
  kaj ili devis halti kaj ripozi. Lia patrino, laŭ sia malrapida, revema
  maniero, sekvis tre longe malantaŭ ili. Ŝi portis lian beban fratinon —
  aŭ eble ŝi portis nur aron da lankovriloj: li ne estis certa ĉu aŭ ne lia
  fratino jam estis naskita. Fine ili trovis sin en bruplena, ege okupata
  loko kiu, li komprenis, estis stacio de la subtera fervojo.</p>

  <p>Homoj sidadis sur la tuta ŝtonpavimita planko, kaj aliaj homoj,
  dense kunpuŝite, sidis sur metalaj litobenkoj, unu super alia. Winston
  kaj liaj patrino kaj patro trovis por si lokon sur la planko, kaj proksime
  al ili maljunaj viro kaj virino sidis flank’-al-flanke sur benko. La maljuna
  viro surhavis bonan malhelan kompleton, kaj nigran ĉapon el ŝtofo, kiu
  estis malantaŭen puŝita sur tre blanka hararo: lia vizaĝo estis skarlata,
  kaj liaj okuloj estis bluaj kaj plenaj de larmoj. Li odoregis pro ĝino. Ĝi
  ŝajnis eliri lian haŭton anstataŭ ŝvito, kaj oni povus imagi ke la larmoj
  fluantaj el liaj okuloj estis nemiksita ĝino. Sed kvankam iomete ebria,
  ankaŭ li suferis pro iu malĝojo, kiu estis aŭtentika kaj netolerebla. Laŭ
  sia infana maniero Winston komprenis ke io terura, io neniel
  pardonebla, kaj neniel riparebla, ĵus okazis. Ankaŭ ŝajnis al li ke li scias
  precize kio. Iu amata de la maljunulo — malgranda prafilino, eble —
  estis mortigita. Ripete diradis la maljunulo ĉiun ioman minuton:</p>

  <p>“Ni ne estu fidintaj ilin. Mi diris tion, Panjo, ĉu ne? Tio rezultis ĉar
  ni fidis ilin. Mi diris tion jam dekomence. Ni ne estu fidintaj tiujn
  fiulojn.”</p>

  <p>Sed kiujn fiulojn ili ne estu fidintaj, Winston ne povis nun memori.</p>

  <p>Ekde proksimume tiam, militado daŭris efektive tute
  neinterrompite, kvankam, laŭ preciza analizo, ne estis ĉiam la sama
  milito. Dum pluraj monatoj en lia infaneco okazis konfuzita batalado
  sur la stratoj en Londono mem; kelkajn partojn de tio li tutklare
  memoris. Sed trovi la liniojn de la historio de la tuta periodo, povi diri
  kiu batalis kontraŭ kiu, je iu specifa momento, estus tute neeble, ĉar
  neniu skribita registro, kaj neniu parolita vorto, iam aludis al alia
  alianco ol la nunekzistanta. Nunmomente, ekzemple, en 1984 (se
  efektive estas 1984), Oceanio militas kontraŭ Eŭrazio, kaj alianciĝis kun
  Orientazio. En neniu diro, nek publika nek privata, oni iam konfesas ke
  la tri potencoj iam estis malsimile grupigitaj. Efektive, kiel Winston
  sciis bone, antaŭ nur kvar jaroj Oceanio militadis kontraŭ Orientazio,
  kaj alianciĝis kun Eŭrazio. Sed tio estis nur peco da kaŝenda scio, kiun li
  hazarde havis ĉar lia memoro ne estis kontentige regata. Oficiale la
  ŝanĝo de alianancoj neniam okazis. Oceanio militas kontraŭ Eŭrazio:
  konsekvence Oceanio jam de ĉiam militadas kontraŭ Eŭrazio. La
  aktuala malamiko ĉiam reprezentas absolutan malbonon, kaj
  konsekvence neniu ajn estinta aŭ estonta alianciĝo kun li estus ebla.</p>

  <p>Plej timige, li jam la dekmilan fojon pensis. dum li devigis siajn
  ŝultrojn dolorege retroiri (kun la manoj sur la koksoj, oni giras la
  subtalian parton de la korpo; ekzerco kiu, laŭdire. estas bona por la
  dorsomuskoloj) — plej timige estis ke eble tio estas tute vera. Se la
  Partio povas puŝi sian manon en la pasintecon kaj diri pri iu aŭ alia
  evento ke ĝi neniam okazis — ĉu tio, certe, ne estas pli timiga ol nuraj
  torturo kaj morto?</p>

  <p>La Partio diris ke Oceanio neniam estis aliancano kun Eŭrazio. Li,
  Winston Smith, sciis ke Oceanio estis aliancano kun Eŭrazio antaŭ eĉ
  nur tri jaroj. Sed kie ekzistas tiu scio? Nur en lia propra konscio, kiu
  neeviteble baldaŭ neniiĝos. Kaj se ĉiuj aliaj akceptas la mensogon
  trudatan de la Partio — se ĉiuj registroj konsentas pri tiu aserto — do la
  mensogo fariĝas parto de la historio kaj fariĝas vero. “Kiu regas la
  estintecon,” tekstas slogano de la Partio, “tiu regas la estontecon: kiu
  regas la estantecon, tiu regas la estintecon”. Tamen la estinteco,
  kvankam en sia naturo ŝanĝebla, neniam estis ŝanĝita. Kio ajn estas vera
  nun, jam de ĉiam, kaj ĝis ĉiam, estas vera. Estis tute simple. Oni nur
  bezonas senhalte venki la propran memoron. “Regi la realon,” oni nomis
  ĝin: laŭ la Novparolo, “duoblapenso”.</p>

  <p>“Staru senstreĉe!” akre krietis la instruantino, iomete pli mildavoĉe.</p>

  <p>Winston lasis siajn brakojn apudiĝi al liaj flankoj, kaj malrapide
  replenigis siajn pulmojn per aero. Lia menso forglitis en la mondon de
  duoblapenso. Scii, sed ne scii; konscii ke oni plene diras la veron, dum
  oni tre zorge diras kompleksajn mensogojn; samtempe kredi du
  opiniojn sinkontraŭdirajn, sciante ke ili estas sinkontraŭdiraj, tamen
  kredante ambaŭ; uzi la logikon kontraŭ la logiko; malakcepti la
  moralecon dum oni pretendas moralecon; kredi ke la demokratio estas
  malebla, kaj ankaŭ ke la Partio estas la gardanto de la demokratio;
  forgesi tion kion oni devas forgesi, sed poste rememori ĝin je la
  momento kiam ĝi estas bezona, kaj tuj reforgesi ĝin: kaj, plej gravege,
  uzi la saman procedon por tiu procedo mem. Tio estis la plejkompleta
  subtileco: konscie malkonsciiĝi, kaj poste, denove, remalkonsciiĝi pri la
  hipnotiĝo kiun oni ĵus faris en si. Eĉ por kompreni la vorton
  “duoblapenso”, oni devis uzi duoblapenson.</p>

  <p>La instruantino realertigis ilin. “Nun ni trovu kiuj el ni povas tuŝi
  niajn piedfingrojn!” ŝi diris entuziasme. “Rekte de la koksoj, mi petas,
  kamaradoj. Unu-du! Unu-du!...”</p>

  <p>Winston abomenis tiun ekzercon, kiu sendis akrajn dolorojn ekde
  liaj kalkanoj ĝis liaj gluteoj, kaj ofte fine okazigis novan tusospasmon.
  La duone plaĉa kvalito foriris el lia meditado. La estinteco, li meditis,
  ne nur estis ŝanĝita; ĝi vere estis detruita. Ĉar kiel oni povas pruvi eĉ la
  plej evidentan fakton, kiam ekzistas neniu registro de ĝi, ekster onia
  propra memoro? Li strebis memori en kiu jaro li unue aŭdis mencion
  pri Granda Frato. Li kredis ke sendube estis iam dum la sesdekaj jaroj,
  sed estis maleble esti certa. En la Partihistorioj, kompreneble, Granda
  Frato rolis kiel la estro kaj gardanto de la Revolucio ekde ĝiaj plej fruaj
  tagoj. Liaj kuraĝaj agoj estis iom post iom retropuŝitaj en la tempon, ĝis
  ili jam etendiĝas en la fabelan mondon de la kvardekaj kaj la tridekaj
  jaroj, kiam la kapitalistoj, portante siajn strangajn cilindrajn ĉapelojn,
  ankoraŭ veturadis tra la stratoj de Londono en grandaj brilantaj
  aŭtomobiloj, aŭ perĉevale tirataj kaleŝoj kun vitraj flankoj. Ne eblis scii
  kiom el tiu legendo estis vera, kaj kiom estis elpensita. Winston ne
  povis eĉ memori je kiu dato la Partio mem ekestiĝis. Li kredis ne esti
  aŭdinta la vorton Angsoco antaŭ 1960; sed estis eble ke en sia
  Oldparola formo — t.e., “Angla Socialismo” — ĝi estis kutima antaŭe.
  Ĉio fadis en nebulon. Kelkfoje, estis vere, oni povis identigi neneeblan
  mensogon. Ne estis vere, ekzemple, kvankam oni ĉiam pretendis tion
  en la historilibroj de la Partio, ke la Partio inventis la aviadilojn. Li
  memoris aviadilojn ek de sia plej frua infaneco. Sed oni povis pruvi
  nenion. Neniam ekzistis pruvatestoj. Nur unufoje dum sia vivo li tenis
  en siaj manoj neneeblan dokumentitan pruvon pri la falsado de historia
  fakto. Kaj tiuokaze —</p>

  <p>“Smith!” kriegis la megera voĉo el la teleekrano. “6079 Smith W.!
  Jes, vi! Fleksu vin pli suben, mi petas. Vi ne vere penas. Pli suben, mi
  petas! Nun estas pli bone kamarado. Nun staru senstreĉe, la tuta grupo,
  kaj rigardu min.”</p>

  <p>Subita varmega ŝvito ekkovris la tutan korpon de Winston. Lia
  vizaĝo restis tute nekomprenebla. Neniam montru konsterniĝon!
  Neniuam montru rankoron! Sola movetiĝo de la okuloj povus perfidi
  onin. Li staris rigardante, dum la instruantino levis siajn brakojn super
  sian kapon kaj — oni ne povus diri ke gracie, sed rimarkinde precize kaj
  efike — fleksis sin kaj metis la unuan artikon de siaj fingroj sub siajn
  piedfingrojn.</p>

  <p>“Tiel, kamaradoj! Mi volas vidi vin fari la ekzercon tiel. Denove
  rigardu min. Mi estas trideknaŭjaraĝa kaj mi naskis kvar infanojn. Nun,
  rigardu.” Ŝi denove klinis sin. “Vi vidas ke miaj genuoj ne estas fleksitaj.
  Vi ĉiuj povas fari tion, se vi nur volas,” ŝi pludiris, dum ŝi rektigis sin.
  “Ĉiu persono ne pli aĝa ol kvardek kvin jaroj nepre kapablas tuŝi siajn
  piedfingrojn. Ni ne ĉiuj havas la privilegion batali en la militofronto,
  sed ni ĉiuj almenaŭ povas resti fortikaj. Memoru niajn knabojn sur la
  Malabara fronto! Kaj la velistojn en la Flosantaj Fortikaĵoj! Nur pensu
  pri kion ili devas toleri. Nun provu denove. Estas pli bone, kamarado,
  estas nun multe pli bone,” ŝi pludiris kuraĝige, dum Winston, farinte
  violentan sinpuŝon, sukcesis tuŝi siajn piedfingrojn kun la genuoj
  nefleksitaj, la unuan fojon dum pluraj jaroj.</p>

</section>
<section class="chapter" epub:type="bodymatter chapter" id="chapter_04">

	<h2>4</h2>

  <p>Kun profunda, nekonscia suspiro, kiun ne povis evitigi eĉ la
  proksimeco de la teleekrano, kiam la laboro de la tago komenciĝis,
  Winston altiris la parolskribilon, forblovis la polvon de ĝia buŝparto, kaj
  metis siajn okulvitrojn sur sin. Post tio li malrulis kaj kunvinktis kvar
  malgrandajn paperajn cilindrojn, kiuj jam falis el la pneŭmata tubo sur
  la dekstran parton de lia skribotablo.</p>

  <p>En la muroj de la ĉelo estis tri aperturoj. Dekstre de la parolskribilo
  estis malgranda pneŭmata tubo por skribitaj mesaĝoj; maldekstre, estis
  pli granda, por ĵurnaloj; kaj en la flankmuro, facile atingebla de la brako
  de Winston, estis granda oblonga truo protektatan de dratkrado. Tio ĉi
  estis por elĵeti rubopaperon. Similaj truoj ekzistis miloble kaj
  dekmiloble tra la tuta konstruaĵo, ne nur en ĉiu ĉambro, sed je nelongaj
  intervaloj en ĉiu koridoro. Ial oni ŝerce nomis ilin “memorotruoj”. Kiam
  oni sciis ke iu dokumento estas detruota, aŭ eĉ kiam oni vidis eron da
  senutila papero ie kuŝantan, estis aŭtomata ago levi la kovrilon de la
  plej proksima memorotruo kaj enfaligi ĝin, post tio ĝi estis forblovita de
  fluo de varma aero en la enormajn fornojn, kiuj estis kaŝitaj ie en la
  forforejoj de la konstruaĵo.</p>

  <p>Winston ekzamenis la kvar paperslipojn kiujn li estis malrulintaj.
  Ĉiu surhavis mesaĝon nur unu-du liniojn longan, verkitan per la
  mallongiga ĵargono — ne vera Novparolo, sed konsistanta plejparte el
  Novparolaj vortoj — uzata en la Ministrejo por internaj komunikaĵoj. Ili
  diris:</p>

  <p><em>tempo 17.3.84 gf prelego misraportita afriko ĝustigu</em></p>

  <p><em>tempo 19.12.83 antaŭdiroj 3 jp 4a kvarono 83 preseraroj ĝustigu
  aktuala eldono</em></p>

  <p><em>tempo 14.2.84 minibundo miscitita ĉokolado ĝustigu</em></p>

  <p><em>tempo 8.12.83 raporto gf tagordono duobleplusmalbona ref
  malpersonojn reverku plene sorsub antaŭarkivigo</em></p>

  <p>Kun neforta sento de kontento, Winston apudenmetis la kvaran
  mesaĝon. Ĝi estis detaloplena kaj gravega tasko, kaj estos plej bone
  trakti ĝin laste. La aliaj tri estas rutinaĵoj, kvankam la dua verŝajne
  necesigos iom da teda traserĉo de listoj de kalkuloj.</p>

  <p>Winston ciferumis “antaŭaj numeroj” sur la teleekrano, kaj petis la
  koncernajn numerojn de La Tempoj, kiuj glitis el la pneŭmata tubo post
  nur kelkaj minutoj da atendado. La mesaĝoj kiujn li estis ricevinta temis
  pri artikoloj aŭ novaĵraportoj, en kiuj oni ial opiniis ke necesas fari
  ŝanĝojn, aŭ, laŭ la oficiala frazo, “ĝustigon”. Ekzemple, laŭ La Tempoj de
  la deksepa de marto, Granda Frato, en sia prelego dum la antaŭa tago,
  antaŭdiris ke la Sudhindia fronto restos kvieta, sed ke Eŭrazia ofensivo
  baldaŭ komenciĝos en Norda Afriko. Tamen, efektive, la Eŭrazia
  Ĉefkomandantaro komencis sian ofensivon en Suda Hindio, kaj ne tuŝis
  Nordan Afrikon. Tial, necesis reverki alineon en la prelego de Granda
  Frato, tiel ke montriĝos ke li antaŭdiris la efektivan eventon. Ankaŭe, La
  Tempoj de la deknaŭa de decembro publikigis la oficialajn prognozojn
  pri la produktado de diversaj specoj de konsumeblaj varoj dum la kvara
  kvarono de 1983, kiu ankaŭ estis la sesa kvarono de la Naŭa Trijara
  Plano. La numero hodiaŭa enhavis raporton pri la efektiva produktado,
  per kio montriĝis ke ĉiu el la prognozoj estis grave erara. La tasko de
  Winston estis ĝustigi la originalajn kalkulojn, tiel ke ili identas kun la
  postaj. Rilate al la tra mesaĝo, ĝi temis pri tre simpla eraro ĝustigebla
  per nur kelkaj minutoj da laboro. Antaŭ tre mallonge, en februaro, la
  Ministrejo de la Abundo promesis (“neŝanĝeble certigas” diris la
  oficialaj vortoj) ke ne okazos reduktiĝo de la ĉokoladoporciumo dum
  1984. Efektive, kiel sciis Winston, la ĉokoladoporciumo reduktiĝos de
  tridek gramoj ĝis dudek, je la fino de la aktuala semajno. Nur necesis
  anstataŭigi la originalan promeson per averto ke, verŝajne, necesos
  redukti la porciumon iam en aprilo.</p>

  <p>Tuj post sia pritrakto de ĉiu el tiuj mesaĝoj, Winston vinktis siajn
  parolskribitajn korektojn al la koncerna numero de La Tempoj, kaj puŝis
  ilin en la pneŭmatan tubon. Post tio, per moviĝo kiu estis kiel eble plej
  nekonscia, li ĉifis la originalan mesaĝon, kaj ĉiujn notojn kiujn li mem
  estis farinta, kaj faligis ilin en la memorotruon por ke la flamoj voru
  ilin.</p>

  <p>Li ne sciis detale kio okazis en la nevidata labirinto, al kiu kondukis
  la pneŭmataj tuboj, sed li ja sciis ĝenerale. Tuj post la kolektado kaj
  ordigado de ĉiuj korektoj necesaj por iu specifa numero de La Tempoj,
  tiu numero estis represita; la originala ekzemplero estis detruita, kaj oni
  enarkivigis la korektitan numeron, por anstataŭi ĝin. Tiu procedo de
  konstanta ŝanĝado estis aplikata ne nur al ĵurnaloj, sed al libroj,
  periodaĵoj, pamfletoj, afiŝoj, flugfolioj, filmoj, sonbendoj, ŝercbildoj,
  fotoj — al ĉiu speco de literaturo aŭ dokumento kiu povus iel havi ian
  politikan aŭ ideologian gravon. Tagon post tago, kaj preskaŭ minuton
  post minuto, la pasinteco estis ĝisdatigata. Tiel ĉiu antaŭdiro farita de la
  Partio estas, per dokumentoj, pruveble ĝusta, kaj neniu novaĵinformeto,
  nek opiniesprimo, kiu konfliktis kun la aktualaj bezonoj, iam estis
  permesata resti registrita. La tuta historio estis palimpsesto, pergrate
  purigata kaj reskribata precize tiel ofte kiel necesis. Neniukaze estus
  eble, post tiu ago, pruvi ke oni falsis ĝin. La plej granda fako de la
  Departemento de Arkivoj, multe pli granda ol tiu en kiu laboris
  Winston, konsistis nure el personoj kies tasko estis trovi kaj kolektadi
  ĉiujn ekzemplerojn de libroj, ĵurnaloj, kaj aliaj dokumentoj, kiuj estis
  anstataŭigitaj kaj do detruendaj. Numero de La Tempoj kiu estis, pro
  ŝanĝiĝoj en la politika alianciĝo, aŭ pro eraraj antaŭdiroj deklaritaj de
  Granda Frato, reverkita dekduon da fotoj, ankoraŭ havis en la Arkivoj la
  originalan daton, kaj neniu alia ekzemplero ekzistis por kontraŭdiri ĝin.
  Libroj, ankaŭ, estis reprenitaj kaj reverkitaj fojon post fojo, kaj ili estis
  neeviteble reeldonitaj tute sen konfeso ke iu ajn ŝanĝo estis farita. Eĉ la
  skribitaj instrukcioj kiujn Winston ricevis, kaj kiujn li senvarie detruigis
  tuj post la pritrakto, neniam deklaris aŭ suspektigis ke falsado estas
  farenda: ĉiam temis pri fuŝoj, eraroj, miskompostaĵoj, aŭ miscitoj, kiujn
  necesas ĝustigi por gardi la veron.</p>

  <p>Sed, efektive, li pensis dum li reverkis la kalkulojn de la Ministrejo
  de la Abundo, ja ne estis eĉ falsado. Temis nur pri la anstataŭigo de unu
  sensencaĵo per alia. La plejparto de la tekstoj pri kiuj oni traktas, tute
  ne rilatas al io ajn en la reala mondo, eĉ ne tia rilato kiu ekzistas en
  klara mensogo. La statistikaĵoj estis egale fantaziaj en sia originala
  versio, kiel en la ĝustigita versio. Tre ofte estis postulate ke oni mem
  elpensu ilin. Ekzemple, la antaŭdiro de la Ministrejo de la Abundo
  taksis la produktadon de botoj dum la jarkvarono kiel cent-kaj-kvardek-
  kvin-milionojn da paroj. Oni deklaris ke la vera produktado estis sesdek
  du milionoj. Tamen Winston, reverkante la antaŭdiron, reduktis la
  nombron al kvindek sep milionoj, por ke oni povu, kiel kutime,
  pretendi ke la kvoto estis superplenumita. Ĉiukaze, sesdek du milionoj
  ne estis pli proksima al la vero ol kvindek sep milionoj, nek ol cent-kaj-
  kvardek-kvin-milionoj. Tre verŝajne neniom da botoj estis produktitaj.
  Eĉ pli verŝajne, neniu sciis kiom estis produktitaj, kaj al neniu gravis.
  Oni sciis nur ke dum ĉiu jarkvarono astronomiaj nombroj da botoj estis
  produktitaj, surpapere, kvankam eble duono de la loĝantaro de Oceanio
  devis resti nudpieda. Kaj same estis pri ĉiu speco de registrita fakto,
  granda aŭ malgranda. Ĉio fadis en ombromondon, en kiu, fine, eĉ la
  jardato fariĝis necerta.</p>

  <p>Winston ekrigardis trans la koridoron. En la kontraŭa ĉelo
  aliflanke, malgranda, precizaspekta, malhelmentona viro nomata
  Tillotson senpaŭze laboradis, tenante falditan ĵurnalon sur sia genuo,
  kaj sian buŝon tre proksima al la parolilo de la parolskribilo. Li mienis
  kiel persono penanta teni sian paroladon sekreta inter li kaj la
  teleekrano. Li suprenrigardis, kaj liaj okulvitroj malamikeme ekfulmis
  direkte al Winston.</p>

  <p>Winston apenaŭ konis Tillotsonon, kaj tute ne sciis kian laboron li
  faras. Homoj en la Departemento de Arkivoj ne vere diskutis siajn
  taskojn. En la longa, senfenestra halo, kun ĝia duobla vico de ĉeloj kaj
  ĝia senfina susurado de folioj kaj zumado de voĉoj murmurantaj en
  parolskribilojn, estis plena dekduo da homoj kies nomojn Winston eĉ
  ne sciis, kvankam li ĉiutage vidis ilin hastadi tien kaj reen en la
  koridoroj, aŭ gestadi dum la Du Minutoj da Malamo. Li sciis ke en la
  ĉelo apud la lia, la malgranda virino kun la sablokolora hararo laboradis
  tagon post tago, simple trovante kaj eliminante el la presaĵaro la
  nomojn de personoj kiuj estis vaporigitaj, kaj tial oficiale estis neniam
  ekzistintaj. Tiu tasko estis iomete konvena, ĉar ŝia propra edzo estis
  vaporigita antaŭ kelketo da jaroj. Kaj nemultajn ĉelojn for, milda,
  senefika, revemulo nomata Ampleforth, kun tre haroplenaj oreloj, kaj
  miriga talento prilabori rimojn kaj metrikon, estis okupata per la
  produktado de misvortigitaj versioj — “definitivaj tekstoj”, oficiale — de
  poemoj kiuj estis fariĝintaj ideologie ofendaj, sed ial ajn devis resti en la
  antologioj. Kaj ĉio ĉi, kun sia kvindek-umo da laboristoj, estis nur unu
  subsekcio, kvazaŭ unusola ĉelo, en la giganta kompleksaĵo nomata la
  Departmento de Arkivoj.</p>

  <p>Pretere, supre, malsupre, estis aliaj svarmoj da laboristoj okupataj
  pri neimageble multaj taskoj. Estis la gigantaj presejoj kun siaj
  subredaktoroj, siaj tipografiekspertoj, kaj siaj komplike ekipitaj studioj
  por falsi fotojn. Estis la teleprogramo-sekcio kun siaj inĝenieroj, siaj
  produktistoj, kaj siaj teamoj de aktoroj speciale elektitaj pro sia lerto
  imiti voĉojn. Estis la armeoj da referenc-laboristoj, kies tasko simple
  estis fari listojn de libroj kaj periodaĵoj kiujn necesas rekolekti. Estis la
  vastaj tenejoj kie oni gardas la korektitajn dokumentojn, kaj la kaŝitaj
  fornoj kie la originalaj ekzempleroj estas detruataj. Kaj ie, tute
  anomime, estis la direktantaj cerboj kiuj kunordigas la tutan laboron,
  kaj deklaras la politikon kiu necesigas ke tiu fragmento de la pasinteco
  estu konservata, alia fragmento falsita, kaj ankoraŭ alia malekzistigita.</p>

  <p>Kaj la Departemento de Arkivoj ja estis mem nur unu branĉo de la
  Ministrejo de la Vero, kies ĉefa tasko ne estis rekonstrui la pasintecon,
  sed provizi al la civitanoj de Oceanio ĵurnalojn, filmojn, lernolibrojn,
  teleekranajn programojn, dramojn, romanojn — kun ĉia konceptebla
  speco de informo, instruo, aŭ distro, de statuo ĝis slogano, de lirika
  poemo ĝis biologia traktato, kaj de porinfana instrulibro pri literumado
  ĝis vortaro de Novparolo. Kaj la Ministrejo devis ne nur provizi la
  multaspecajn bezonaĵojn de la Partio, sed ankaŭ ripeti la tutan
  procedon je malpli alta nivelo por la tuta proletaro. Estis granda ĉeno
  da apartaj departementoj respondecaj pri proletaj literaturo, muziko,
  dramo, kaj ĝenerala distrado. Tie produktiĝis rubnivelaj ĵurnaloj, en kiuj
  estis preskaŭ nenio pli ol sportoj, krimoj kaj astrologio; sensaciaj
  kvincendaj romanetoj; filmoj plenplenaj de amorado; kaj sentimentalaj
  kantoj tute komponataj mekanike per speciala speco de kalejdoskopo
  nomata versigilo. Eĉ estis tuta subsekcio — Pornoseko estis ĝia
  Novparola titolo — kiu okupis sin per la produktado de la plej malalta
  speco de pornografio, dissendata en sigelitaj pakaĵoj, kaj kiun rajtas
  spekti neniu Partiano, escepte de la prilaborantoj de la verko.</p>

  <p>Tri mesaĝoj estis glitintaj el la pneŭmata tubo, dum Winston
  laboris, sed ili estis simplaĵoj, kaj li finprilaboris ilin antaŭ ol lin
  interrompis la Du Minutoj da Malamo. Kiam la Malamo estis finita, li
  reiris al sia ĉelo, prenis la Vortaron de Novparolo de la breto,
  flankenŝovis la parolskribilon, purigis siajn okulvitrojn, kaj dediĉis sin al
  la ĉefa tasko de la mateno.</p>

  <p>La plej granda plezuro en la vivo de Winston estis lia laboro.
  Plejparte ĝi estis tede rutina, sed inkluzivitaj en ĝi estis ankaŭ taskoj
  tiom malfacilaj kaj detaloplenaj, ke oni povus perdi sin en ili, kiom en la
  profundaĵoj de matematika problemo — delikataj falsadoj, por kiuj
  gvidas la laboranton nur ĉi ties scio pri la principoj de Angsoco, kaj
  kompreno pri kion volas aperigi la Partio. Winston estis tre lerta pri tia
  laborado. Kelkfoje eĉ estis konfidata al li la ĝustigo de la ĉefartikoloj de
  <em>La Tempoj</em>, kiuj estis verkitaj tute en Novparolo. Li malrulis la mesaĝon
  kiun li pli frue flankenmetis. Ĝi diris:</p>

  <p><em>tempo 8.12.83 raporto gf tagordono duobleplusmalbona ref
  malpersonojn reverku plene sorsub antaŭarkivigo</em></p>

  <p>En Oldparolo (t.e. norma Angla lingvo) tio estus tradukebla:</p>

  <p><em>La raporto pri la Tagordono donita de Granda Frato, en La Tempoj de
  la 3a de decembro 1982, estas ege malkontentiga kaj mencias
  neekzistantajn personojn. Plene reverku ĝin, kaj sendu vian malneton al pli
  alta aŭtoritatulo, por kontrolo antaŭ ol enarkivigi ĝin.</em></p>

  <p>Winston tralegis la ofendan artikolon. Ŝajnis ke la Tagordono de
  Granda Frato estis plejparte dediĉita al laŭdado pri la laboro de
  organizo nomata FFCC, kiu provizis cigaredojn kaj aliajn komfortilojn
  al la velistoj en la Flosantaj Fortikaĵoj. Certa Kamarado Withers, elstara
  ano de la Interna Patio, estis aparte specife menciita, kaj al li estis
  donita honoro, la Ordeno de Elstara Merito, Dua Klaso.</p>

  <p>Tri monatojn poste, FFCC estis subite nuligita, sen eksplikoj. Oni
  povis supozi ke Withers kaj liaj kunuloj nun estas malfavorataj, sed estis
  neniu raporto pri la afero en la ĵurnalaro, nek sur la teleekrano. Tio
  estis natura, ĉar estis malkutime fari tribunalan proceson kontraŭ
  politikaj ofendintoj, nek eĉ publikan malaprobon. La grandaj Purigoj,
  kiuj rilatis al miloj da homoj, kun publikaj tribunalprocesoj kontraŭ
  perfiduloj kaj penskrimuloj, kiuj humile konfesis siajn krimojn kaj poste
  estis ekzekutitaj, estis specialaj spektakloj okazantaj ne pli ofte ol
  unufoje dum kelkaj jaroj. Pli kutime, personoj kiujn trafis la malplezuro
  de la Partio simple malaperis, kaj oni neniam denove aŭdis pri ili. Oni
  neniam eĉ scietis pri kio fariĝis el ili. Kelkokaze ili eble eĉ ne estis
  mortintaj. Eble tridek personoj persone konataj de Winston, plus liaj
  gepatroj, malaperis iam.</p>

  <p>Winston frotis sian nazon milde per paperligilo. En la
  transkoridora ĉelo Kamarado Tillotson ankoraŭ klinis sin super sia
  parolskribilo. Li levis la kapon dum momento: denove la malama
  ekbrilo de okulvitroj. Winston demandis al si ĉu Kamarado Tillitson
  ankaŭ prilaboras precize la saman taskon. Estis tute eble. Tiel delikata
  tasko neniam estus konfidita al nur unusola persono: aliflanke, doni ĝin
  al komitato signifus malkaŝe konfesi ke oni falsas ion.Verŝajne, ĝis dek
  du personoj nun prilaboradas rivalajn versiojn de kion vere diris
  Granda Frato. Kaj baldaŭ iu mastrocerbulo en la Interna Partio selektos
  iun version aŭ alian, reredaktos ĝin, kaj ekkomencos la necesan
  kompleksan procedon interreferencadi ĝin, kaj post tio la elektita
  mensogo eniros la porĉiaman registron, kaj fariĝos la vero.</p>

  <p>Winston ne sciis kial Withers malfavoriĝis. Eble pro korupteco aŭ
  pro malkompetento. Eble Granda Frato simple mankigis al si tro
  popularan subulon. Eble oni suspektis herezajn tendencojn en Withers,
  aŭ en iu proksima al li. Aŭ eble — efektive, plej verŝajne — la evento
  okazis simple ĉar purigoj kaj vaporigoj estas necesa parto de la
  mekanismo de regado. La sola vera spuro estis la vortoj “ref
  malpersonojn”, kiuj indikis ke Withers jam estas morta. Oni ne povus
  ĉiam tutcerte supozi tion, post la arestiĝo de homoj. Kelkfoje ili estis
  liberigitaj, kaj permesitaj resti liberaj dum eĉ unu aŭ du jaroj, antaŭ
  ekzekutiĝo. Tre neofte iu persono, kiun oni supozis jam de longe morta,
  fantome ekreaperis ĉe iu publika procedo, kie li kulpigis centojn da aliaj
  personoj per sia atestado, antaŭ ol ekremalaperi, ĉifoje por ĉiam.
  Tamen, Withers jam estis malpersono. Li ne ekzistis: li neniam ekzistis.
  Winston decidis ke ne sufiĉus simple inversigi la tendencon de la
  prelego de Granda Frato. Estus pli bone doni al ĝi temon tute sen rilato
  al ĝia origina temo.</p>

  <p>Li povus ŝanĝi la prelegon en la kutiman kondamnon je perfiduloj
  kaj penskrimuloj, sed tio estus iomete tro travidebla. Kaj inventi venkon
  ĉe la fronto, aŭ iun triumfan superproduktadon dum la Naŭa Trijara
  Plano, eble tro komplikigus la registrojn. Bezona estis io pure fantazia.
  Subite eniris lian menson, kvazaŭ tutpreta, la bildo de certa Kamarado
  Ogilvy, kiu mortis dum batalo, antaŭ nelonge, en heroaj cirkonstancoj.
  Kelkfoje Granda Frato dediĉis sian Tagordonon al memorigo pri iu
  humila ordinara Partiano, kies vivon kaj morton li substrekis kiel
  ekzemplon sekvindan. Kompreneble Kamarado Ogilvy ne ekzistis, sed
  kelkaj presitaj linioj kaj kelkaj falsitaj fotoj baldaŭ ekzistigus lin.</p>

  <p>Winston pensis dum momento, kaj poste altiris la parolskribilon,
  kaj komencis dikti laŭ la familiara stilo de Granda Frato: stilo samtempe
  militista kaj pedanta, kaj, pro emo fari demandojn kaj tuj respondi ilin
  (“Kiujn lecionojn ni lernas per ĉi tiu fakto, kamaradoj? La lecionon —
  kiu estas ankaŭ unu el la fundamentaj principoj de Angsoco — ke...”
  ktp., ktp.), facile imitebla.</p>

  <p>Kiam trijaraĝa, Kamarado Ogilvy malakceptis ĉiujn ludilojn,
  escepte de tamburo, mitraleto, kaj modelo de helikoptero. Sesjaraĝa —
  frua je unu jaro, pro specifa modifo de la reguloj — li membriĝis en la
  Spionoj; naŭjaraĝa, li fariĝis trupestro. Dekunujaraĝa, li denuncis sian
  onklon al la Penspolico, subaŭskultinte konversacion, kiu al li ŝajnis
  havi krimulajn tendencojn. Deksepjaraĝa, li fariĝis distrikta organizanto
  de la Junulara Kontraŭ-Seksa Ligo. Deknaŭjaraĝa, li planis
  mangrenadon, kiun ekutiligis la Ministrejo de la Paco, kaj kiu, je la
  unua provo, mortigis tridek unu Eŭraziajn kaptitojn per unusola
  eksplodo. Dudektrijaraĝa, li peresis batalante. Persekutate de
  jetaviadiloj de la malamiko, dum li flugis super la Hinda Oceano kun
  gravaj mesaĝoj, li pezigis sian korpon per sia mitralo, kaj saltis el la
  helikoptero en profundan akvon, kun la mesaĝoj — fino, diris Granda
  Frato, kiun ne eblas kontempli sen senti envion. Granda Frato aldonis
  kelkajn komentojn pri la pureco kaj solcelemo de la vivo de Kamarado
  Ovilgy. Li estis kontraŭalkoholisto kaj nefumanto, distris sin per nenio
  escepte de horo ĉiutage en gimnastikejo, kaj votis seksabstinon, ĉar li
  kredis ke edziĝo kaj prizorgo je familio estas nekombineblaj kun
  sindediĉo al servo dum dudek kvar horoj ĉiutage. Lia sola
  konversacitemo estis la principoj de Angsoco, lia sola vivcelo estis
  konkeri la Eŭrazian malamikon kaj malkaŝigi spionojn, sabotistojn,
  penskrimulojn, kaj ĉiajn perfidulojn.</p>

  <p>Winston debatis en si ĉu doni al Kamarado Ogilvy la Ordenon de
  Elstara Merito: fine, li decidis kontraŭ tio, pro la multa interreferencado
  kiun ĝi necesigus.</p>

  <p>Denove li rigardetis al sia rivalo en la kontraŭa ĉelo. Iel, en si, li
  sentis ke tutcerte Tillotson okupas sin per precize tiu sama tasko. Ne
  eblis scii kies laboron oni fine akceptos, sed li sentis profundan
  konvinkon ke ĝi estos tiu de li mem. Kamarado Ogilvy, tute neimagita
  antaŭ horo, nun estis fakto. Li ekpensis ke estas kurioze, ke oni povas
  krei mortintojn, sed ne vivantojn. Kamarado Ogilvy, kiu neniam ekzistis
  dum la nuntempo, nun ekzistis dum la pasinta tempo, kaj post la
  forgesiĝo de la falsado, li ekzistos tute tiel aŭtentike, kaj laŭ la samaj
  pruvoj, kiel Karolo la Granda aŭ Julio Cezaro.</p>

</section>
<section class="chapter" epub:type="bodymatter chapter" id="chapter_05">

	<h2>5</h2>

	<p>En la malaltplafona kantino, profunde sub la tersurfaco, la lunĉvico
  malrapide movis sin antaŭen. La ĉambro jam estis tre plena, kaj surdige
  bruplena. De la krado ĉe la servotablo la vaporo de stufaĵo elfluis, kun
  maldolĉa metala odoro, kiu ne tute superis la odorojn de Ĝino por la
  Venko. Ĉe la kontraŭa flanko de la ĉambro, estis malgranda
  drinkvendejo, nura truo en la muro, kie ĝino aĉeteblis je dek cendoj por
  granda trinko.</p>

  <p>“Ĝuste kiun mi serĉis,” diris voĉo malantaŭ la dorso de Winston.</p>

  <p>Li turnis sin. Estis lia amiko Syme, kiu laboris en la Departemento
  de Reserĉado. Eble “amiko” ne estis tute ĝusta vorto. Nuntempe oni ne
  havis amikojn, oni havis kamaradojn: sed la kunesto kun kelkaj
  kamaradoj estis pli plaĉa ol kun aliaj. Syme estis filologo, specialisto pri
  Novparolo. Efektive, li estis unu el la enorma teamo da ekspertoj nun
  okupataj per la kompilado de la Dekunua Eldono de la Vortaro de
  Novparolo. Li estis malgrandulo, malpli granda ol Winston, kun
  malhela hararo, kaj grandaj elstaraj okuloj, samtempe mornaspektaj kaj
  mokemaj, kiuj ŝajnis zorge traserĉi vian vizaĝon dum li parolis al vi.</p>

  <p>“Mi volis demandi al vi, ĉu vi havas kelkajn razklingojn”, li diris.</p>

  <p>“Eĉ ne unu!” diris Winston, kun ia kulposenta rapido. “Mi serĉis
  ĉie. Ili ne plu ekzistas.”</p>

  <p>Ĉiu konstante petis razklingojn. Efektive, li gardis du neuzitajn
  razklingojn, kiujn li volis teni kaŝitaj. Ili mankegis jam de monatoj. Je
  ĉiu momento estis io necesa, kiun la butikoj de la Partio ne kapablis
  provizi. Kelkfoje temis pri butonoj, kelkfoje pri lano por flikado,
  kelkfoje pri ŝuŝnuroj; nunmomente temis pri razklingoj. Oni povis akiri
  ilin, se oni ja sukcesis akiri ilin, nur per pli-malpli kaŝa serĉado en la
  “libera” merkato.</p>

  <p>“Mi uzas la saman klingon jam de ses semajnoj,” li pludiris
  mensoge.</p>

  <p>La vico ekmoviĝetis antaŭen. Dum ili haltis, li turnis sin, kaj denove
  frontis Symen. Ĉiu el ili prenis grasŝmiritan metalan pleton, de stako ĉe
  la finaĵo de la servotablo.</p>

  <p>“Ĉu vi iris rigardi la pendumadon de la kaptitoj, hieraŭ?” diris
  Syme.</p>

  <p>“Mi tiam laboradis,” diris Winston neinteresate. “Mi supozas ke mi
  vidos ĝin per la filmoj.”</p>

  <p>“Tre malkontentiga anstataŭaĵo,” diris Syme.</p>

  <p>Liaj mokemaj okuloj traserĉis la vizaĝon de Winston. “Mi konas
  vin,” la okuloj kvazaŭ diris, “mi travidas vin. Mi tute bone scias kial vi
  ne iris rigardi la pendumiĝon de tiuj kaptitoj.” Intelektomaniere, Syme
  estis venene ortodoksa. Li amis paroli, kun malagrable ĝuoplena
  kontentiĝo, pri akakoj je malamikaj vilaĝoj per helikopteroj, kaj
  procezoj, kaj konfesoj de penskrimuloj, la ekzekutoj en la keloj de la
  Ministrejo de la Amo. Konversacii kun li grandparte konsistis el peno
  formovi lian atenton for de tiaj temoj kaj, se eble, paroligi lin pri la
  teknikaj aspektoj de Novparolo, pri kiu li estis kaj aŭtoritata kaj
  interesa. Winston flankenturnetis sian kapon, por eviti la ekzamenadon
  faratan de tiuj grandaj malhelaj okuloj.</p>

  <p>“Estis bona pendumado,” diris Syme memorante. “Laŭ mia opinio,
  oni deprenas la ĝuon kiam oni kunligas iliajn piedojn. Al mi plaĉas vidi
  ilian piedbatadon. Kaj plejĝuige estas, je la fino, vidi la eletendiĝon de la
  lango, tute blua, helblua. Tiu detalo plej logas min.”</p>

  <p>“Sekva, mi petas!” kriis la prolo kun la blanka antaŭvesto, kun la
  ĉerpilo.</p>

  <p>Winston kaj Syme puŝis siajn pletojn sub la kradon. Sur ĉiun estis
  rapide metita la laŭregula lunĉo — metala pladeto da palruĝ-griza
  stufaĵo, peco da pano, kubo da fromaĝo, tasego da senlakta Kafo por la
  Venko, kaj unu tablojdo de sakarino.</p>

  <p>“Estas tablo tie, sub tiu teleekrano,” diris Syme. “Ni prenu ĝinon
  dumvoje.”</p>

  <p>La ĝinon oni donis al ili en sentenilaj ceramikaj tasoj. Ili
  serpentumis trans la homoplenan ĉambron, kaj malpakis siajn pletojn
  sur la metalkovrita tablo, de kiu unu angulo estis kovrita de flako da
  stufaĵo, fiaspekta likvaĵo, kiu aspektis kvazaŭ vomaĵo. Winston prenis
  sian tason da ĝino, paŭzis dummomente por kuraĝigi sin, kaj glutis la
  olegustaĵon. Elpalpebruminte la larmojn el siaj okuloj, li ektrovis ke li
  malsatas. Li komencis gluti kulerojn da stufaĵo, kiu, en sia ĝenerala
  plaŭdaĉaĵo, havis kubojn da spongeca palruĝaĵo, kiu verŝajne originis en
  ia viando. Neniu el la paro parolis denove, ĝis ili malplenigis siajn
  pladetojn. Ĉe la tablo maldekstre de Winston, iomete malantaŭ li, iu
  paroladis rapide kaj senpaŭze, raŭka sonaro preskaŭ simila al la muĝo
  de anaso, kiu trapenetris la ĝeneralan bruegon de la ĉambro.</p>

  <p>“Kiel progresas la Vortaro?” diris Winston, laŭtigante sian voĉon
  por superforti la bruon.</p>

  <p>“Malrapide,” diris Syme. “Mi prilaboras la adjektivojn. Estas
  interesege.”</p>

  <p>Li regajiĝis tuj kiam Novparolo estis menciita. Li flankenpuŝis sian
  pladeton, prenis sian pecon da pano per unu delikata mano, kaj sian
  fromaĝon per la alia, kaj klinis sin trans la tablon por povi paroli sen
  kriadi.</p>

  <p>“La <em>Dekunua Eldono</em> estas la definitiva eldono,” li diris. “Ni
  finpretigas la lingvon — tia kia ĝi estos, kiam neniu parolos alimaniere.</p>

  <p>Kiam ni estos finintaj ĝin, homoj kia vi devos tute denove relerni ĝin. Vi
  supozas, verŝajne, ke nia ĉefa tasko estas inventi novajn vortojn. Neniel!
  Ni detruas vortojn — dekojn da ili, centojn da ili, ĉiutage. Ni ĝisoste
  nudigas la lingvon. La <em>Dekunua Eldono</em> ne enhavos eĉ unusolan vorton
  kiu arkaikiĝos antaŭ la jaro 2050.”</p>

  <p>Li malsate mordis sian panon, kaj glutis kelkajn buŝplenojn, kaj
  poste pluparolis kun ia pedanta pasio. Lia maldika malhela vizaĝo
  fariĝis vigla, liaj okuloj perdis sian mokeman esprimon, kaj fariĝis
  preskaŭ revemaj.</p>

  <p>“Estas bele, detrui vortojn. Kompreneble la plej granda superfluaĵo
  konsistas el verboj kaj adjektivoj, sed eblas eligi ankaŭ centojn da
  substantivoj. Ne nur la sinonimojn; ankaŭ la antonimojn. Jes ja, kiel
  eblus pravigi la ekziston de vorto kiu estas nur la malo de iu alia vorto?
  Vorto jam entenas sian malon. Ekzemple, pensu pri ‘bona’. Se ekzistas
  vorto kia ‘bona’, kial oni bezonus vorton kia ‘mava’? ‘Malbona’ tutegale
  bone sufiĉas — pli bone, efektive, ĉar ĝi estas preciza malo, dum la alia
  ne estas tia. Aŭ, denove, se oni volas pli fortan version de ‘bona’, kiel
  valoras havi grandan aron da malklaraj senutilaj vortoj kiaj ‘superba’ kaj
  ‘splendida’ kaj ĉiuj tiaj? ‘Plusbona’ donas la signifon, aŭ
  ‘duobleplusbona’ se oni volas eĉ pli fortan esprimon. Kompreneble ni
  jam uzas tiujn esprimojn, sed en la definitiva versio de Novparolo nenio
  alia ekzistos. Fine, la tuta nocio de boneco kaj malboneco estos
  esprimebla per nur ses vortoj — efektive, ja nur unu vorto. Ĉu vi ne
  vidas la belecon de tio, Winston? Kompreneble, tion elpensis Granda
  Frato,” li diris, kvazaŭ post pripenso.</p>

  <p>Ia senenhava fervoro dummomente briletis sur la vizaĝo de
  Winston. kiam la nomo Granda Frato estis menciita. Tamen Syme tuj
  rimarkis certan mankon de entuziasmo.</p>

  <p>“Vi vere ne sufiĉe alte taksas Novparolon, Winston,” li diris,
  preskaŭ malfeliĉe. “Eĉ kiam vi verkas per ĝi, vi ankoraŭ pensas per
  Oldparolo. Mi legis kelkajn el la artikoletoj kiujn vi verkas por La
  Tempoj fojfoje. Ili estas sufiĉe bonaj, sed ili estas nur tradukoj. En via
  koro vi preferus konservi Oldparolon, kun ĝia granda malklareco kaj
  ĝiaj senutilaj nuancoj. Vi ne aprezas la belon de la detruiĝo de vortoj.</p>

  <p>Ĉu vi scias ke Novparolo estas la sola lingvo en la mondo kies
  vortprovizo malgrandiĝas ĉiujare?”</p>

  <p>Kompreneble Winston ja sciis tion. Li ridetis, samideane, li esperis,
  ĉar li ne fidis sian parolon. Syme demordis plian fragmenton de la
  malhelkolora pano, maĉis ĝin nelonge, kaj daŭrigis:</p>

  <p>“Ĉu vi ne komprenas ke la tuta celo de Novparolo estis mallarĝigi la
  etendiĝon de la pensado? Fine ni tutvere malebligos penskrimadon, ĉar
  ne ekzistos vortoj per kiuj oni povos esprimi ĝin. Ĉiu koncepto kiun oni
  iam povos bezoni, estos esprimebla per precize unusola vorto, kun
  rigide difinita signifo, kaj la nuligo kaj forgesiĝo de ĉiu subsignifo. Jam,
  en la Dekunua Eldono, ni preskaŭ atingis tiun celon. Sed la procedo
  daŭrados longe post la morto de vi kaj mi. Ĉiujare malpli kaj ankoraŭ
  malpli da vortoj, kaj la amplekso de la konscio konstante iomete
  mallarĝiĝos. Eĉ nun, kompreneble, ekzistas nenia kialo aŭ pravigo por
  penskrimo. Temas nur pri sindisciplino, rego de la realeco. Sed fine, eĉ
  tio ne estos bezona. La Revolucio estos kompleta, kiam la lingvo estos
  perfekta. Novparolo estas Angsoco, kaj Angsoco estas Novparolo,” li
  pludiris kun ia mistika kontento. “Ĉu iam vin trafis, Winston, la konscio
  ke en la jaro 2050, se ne pli frue, eĉ neniu homo vivos kiu kapablus
  kompreni tian konversacion kian ni faras nun?”</p>

  <p>“Escepte—” komencis Winston dubeme, kaj li ekĉesis paroli.</p>

  <p>Li estis tuj dironta “Escepte de la proloj”, sed li haltigis sian parolon,
  ĉar li ne estis tute certa ke tiu komento ne estas iel neortodoksa. Tamen
  Syme divenis kion li estus dirinta.</p>

  <p>“La proloj ne estas homoj,” li diris facilanime. “En 2050, pli frue,
  verŝajne — ĉia vera scio de Oldparolo estos malaperinta. La tuta estinta
  literaturo estos jam detruita. Ĉaŭcero, Ŝekspiro, Miltono, Birono — ili
  ekzistos nur en Novparolaj versioj, ne simple ŝanĝitaj, sed efektive
  ŝanĝitaj en ion tute malan al tio kio ili antaŭe estis. Eĉ la literaturo de la
  Partio ŝanĝiĝos. Eĉ la sloganoj ŝanĝiĝos. Kiel povus ekzisti slogano kia
  ‘libereco estas sklaveco’, kiam eĉ la koncepto pri libereco estas jam
  abolicita? La tuta pensklimato estos malsama. Efektive ne ekzistos
  pensado, ne kiel ni konceptas tion nun. Ortodokso signifas
  nepensadon — malbezonon pensi. Ortodokseco estas senkonscieco.”</p>

  <p>“Iun tagon baldaŭ,” pensis Winston kun plena certeco, “Syme estos
  vaporigita. Li estas tro inteligenta. Li vidas tro klare, kaj parolas tro
  malkaŝe. La Partio malamas tiajn personojn. Iun tagon li malaperos. Tio
  estas skribita sur lia vizaĝo.”</p>

  <p>Winston jam finmanĝis siajn panon kaj fromaĝon. Li
  flankenturnetis sin en sia seĝo, por trinki sian tasegon da kafo. Ĉe la
  tablo maldekstre de li, la viro kun la laŭta voĉo ankoraŭ paroladis
  senkompate. Junulino, kiu eble estis lia sekretario, aŭskultadis lin, kaj
  ŝajne fervore konsentis kun ĉio kion li diris. Fojfoje Winstonon atingis
  iu komento kia “Mi kredas ke vi plene pravas. Mi ege konsentas kun vi”,
  parolita per juna kaj iom komika ina maniero. Sed la alia voĉo neniam
  ĉesis eĉ momente, eĉ kiam la knabino parolis. Winston rekonis la viron
  laŭvide, kvankam pri li li sciis nur ke li havas iun gravan postenon en la
  Departemento de Fikcio. Li estis viro ĉirkaŭ tridekjaraĝa, kun muskola
  gorĝo kaj granda moviĝema buŝo. Lia kapo estis iomete klinita
  malantaŭen, kaj pro la angulo laŭ kiu li sidis, liaj okulvitroj trafis la
  lumon, kaj montris al Winston du blankajn diskojn anstataŭ okulojn.
  Kio estis iom terura, estis ke el la lavango da sono kiu verŝiĝis el lia
  buŝo, estis preskaŭ neeble distingi eĉ unusolan vorton. Nur unufoje
  Winston perceptis frazon — “plena kaj fina nuligo de Goldsteinismo” —
  elĵetitan tre rapide kaj, kiel ŝajnis, kvazaŭ kiel unusolan pecon, ĝuste
  kiel solidan linion faritan linotipe. Rilate al la cetero, nu ĝi estis nur
  bruo, kvak-kvak-kvakado. Tamen, kvankam oni ne povis efektive aŭdi
  kion diras la viro, ne eblis dubi pri ĝia ĝenerala karaktero. Ĉu li
  mallaŭdas Goldsteinon, kaj postulas pli severan punadon de
  penskrimuloj kaj sabotuloj, ĉu li tondradas kontraŭ la fifaraĉoj de la
  Eŭrazia armeo, ĉu li laŭdas Grandan Fraton, aŭ la heroojn en la
  Malabara fronto — ne gravis. Kio ajn, eblis esti certa ke ĉiu vorto de lia
  parolo estis pura ortodokseco, pura Angsoco. Dum li rigardis la
  senokulan vizaĝon kun la makzelo moviĝanta rapide supren kaj
  malsupren, Winston havis kuriozan senton ke temas ne pri vera homo,
  sed pri ia manekeno. Parolis ne la cerbo de la viro, parolis lia laringo.
  Kio venis el li konsistis el vortoj, sed ĝi ne estis verdire parolo: ĝi estis
  bruo nekonscie farata, kiel la kvakado de anaso.</p>

  <p>Syme eksilentis dum momento, kaj per la tenilo de sia kulero li faris
  desegnojn en la flako da stufaĵo. La voĉo venanta de la alia tablo
  plukvakadis rapide, facile aŭdebla malgraŭ la ĉirkaŭanta bruaĉo.</p>

  <p>“Ekzistas vorto en Novparolo,” diris Syme. “Mi ne scias ĉu vi konas
  ĝin: kvakparoli, kvaki kiel anaso. Ĝi estas unu el la interesaj vortoj kiuj
  havas du sinkontraŭdirajn signifojn. Kiam temas pri kontraŭulo, ĝi
  estas mallaŭdo; kiam temas pri persono kun kiu oni akordas, ĝi estas
  laŭdo.”</p>

  <p>“Tute sendube Syme estos vaporigita,” denove pensis Winston. Li
  pensis tion kun iom da malfeliĉo, kvankam li bone sciis ke Syme
  maladmiras lin kaj iomete malŝatas lin, kaj plene kapablas denunci lin
  kiel penskrimulon, se li trovus kialon tion fari. Estis en Syme io subtile
  malĝusta. Mankis en li io: diskreto, aparteco, ia savkapabla stulto. Oni
  ne povus diri ke li estas neortodoksa. Li firme kredis la principojn de
  Angsoco, li adoris Grandan Fraton, li ĝojis pro venkoj, li malamis
  herezulojn, ne nur sincere, sed per ia malkvieta fervoro, akurata
  informiteco al kiu ne proksimiĝis ordinaraj Partianoj. Tamen neklara
  etoso de senrepondeco ĉiam estis kroĉita al li. Li diris aferojn kiujn
  estus pli bone ne diri, li legis tro multajn librojn, li frekventis la
  Kaŝtanarban Kafejon, la favoratan ejon de pentristoj kaj muzikistoj.
  Neniu leĝo, eĉ neniu neskribita leĝo, malpermesis frekventi la
  Kaŝtanarban Kafejon, tamen tiu ejo estis iel missorta. La malnovaj,
  malagnoskitaj estroj de la Partio kutimis kunveni tie antaŭ ol elpuriĝi.
  Goldstein mem, oni diris, kelkfoje videblis tie, antaŭ jaroj kaj jardekoj.
  Ne estis malfacile antaŭvidi la faton de Syme. Kaj tamen, estis fakto ke
  se Syme ekkonus, eĉ dum nur tri sekundoj, la naturon de la sekretaj
  opinioj de Winston, li tuj perfidus lin al la Penspolico. Same agus ĉiu
  alia, efektive: sed Syme pli certe ol la plej multaj. Fervoro ne sufiĉis.
  Ortodokso estas senkonscio.</p>

  <p>Syme suprenrigardis. “Jen venas Parsons,” li diris. Io en la tono de
  lia voĉo ŝajnis kromdiri: “tiu stultulaĉo”.</p>

  <p>Parsons, kunluanto de Winston ĉe la Loĝejoj de la Venko, ja vere
  serpentumis tra la homaro trans la ĉambron — li estis kreme dika,
  mezgranda persono kun hela hararo, kaj ransimila vizaĝo.
  Tridekkvinjaraĝa, jam komencis aperi grasruloj ĉe liaj kolo kaj talio, sed
  lia moviĝo estis vigla kaj knabeca. Lia tuta aspekto similis al knabeto
  multgrandigita, tiom ke, kvankam li surhavis la laŭregulan kombineon,
  estis preskaŭ neeble ne koncepti lin kiel vestitan per la blua kuloto,
  griza ĉemizo, kaj ruĝa koltuko de la Spionoj. Bildigante lin al si en la
  memoro, oni ĉiam vidis bildon de kavethavaj genuoj kaj manikoj
  retrorulitaj laŭ la dikaj antaŭbrakoj. Efektive, Parsons ja revestis sin per
  kuluto, kiam ajn komunuma ekskurso aŭ iu alia korpa agado donis al li
  kialon tion fari. Li salutis ilin per gaja “Saluton, saluton!” kaj sidiĝis ĉe
  la tablo, flarigante intensan odoron de ŝvito. Ŝvitoperletoj elstaris sur lia
  tuta palruĝa vizaĝo. Lia kapablo ŝvitadi estis eksterordinara. Ĉe la
  Komunuma Centro, oni ĉiam sciis ke li ludis tablotenison, pro la
  malsekeco de la tenilo de la batilo. Syme estis elpreninta strion de
  papero, sur kiu estis longa kolumno da vortoj, kaj li studadis ĝin kun
  inkkrajono inter la fingroj.</p>

  <p>“Vidu, li laboradas dum la lunĉhoro,” diris Parsons, atentige
  puŝetante Winstonon. “Fervoro, ĉu ne? Kion vi do havas, olduleto? Ion
  tro cerbumigan por mi, sendube. Smith, olduleto, mi diros kial mi
  persekutas vin: estas pro la kotizo kiun vi forgesis doni al mi.”</p>

  <p>“Kiu kotizo, do?” diris Winston, aŭtomate serĉante monon en sia
  poŝo. Ĉirkaŭ kvarono de onia salajro estas apartigenda por laŭvolaj
  kotizoj, kiuj estis tiom nombraj ke estis malfacile kontroli ĉiujn.</p>

  <p>“Por la Semajno da Malamo. Vi scias — la de-dom’-al-dom’-a kaso.
  Mi estas la kasisto por nia loĝejaro. Ni plenforte strebas — ni faros
  nekredeblan spektakon. Tute vere, ne kulpos mi se la oldaj Ĉambroj de
  la Venko ne havos la plej grandan montron de standardoj en la tuta
  strato. Du dolarojn vi promesis al mi.”</p>

  <p>Winston trovis kaj transdonis du ĉifitajn kaj malpuregajn
  bankbiletojn, kiujn Parsons registris en malgranda notlibro, per la zorga
  manskribo de analfabetoj.</p>

  <p>“Tute aparte, olduleto,” li diris. “Oni diris al mi ke tiu frioponeta filo
  mia pafis vin per sia katapulto hieraŭ. Mi severe riproĉis lin pro tio.
  Efektive mi diris al li ke mi forprenos la katapulton se li denove faros
  tion.”</p>

  <p>“Mi kredas ke lin iom ĉagrenis ne povi rigardi la ekzekuton,” diris
  Winston.</p>

  <p>“Ha, nu — mi volas diri, ja indikas indan spiriton, ĉu ne? Petolemaj
  friponetoj ili estis, ili ambaŭ, sed kiam temas pri fervoro! Ili pensadas
  ekskluzive pri la Spionoj, kaj la milito, kompreneble. Ĉu vi scias kion
  faris mia filineto, la pasintan sabaton, kiam ŝia trupo ekskursis en la
  Berkhamsteda regiono? Ŝi instigis du aliajn knabinojn akompani ŝin,
  forkaŝiris de la ekskurso, kaj la tutan posttagmezon sekvis nekonatan
  viron. Ili proksimsekvis lin dum du horoj, tra la tuta arbaro, kaj poste,
  kiam ili atingis Amerŝamon, ili transdonis lin al la patroloj.”</p>

  <p>“Kial ili faris tion?” diris Winston, iom konsternite. Parsons plue
  parolis triumfe.</p>

  <p>“Mia ideto certis ke li estas ia agento de la malamiko — eble
  perparaŝute veninta, ekzemple. Sed jen la grava parto, olduleto. Kio, laŭ
  via supozo, komence instigis ŝin suspekti lin? Ŝi rimarkis ke li surhavas
  nekutiman specon de ŝuoj — diris ke ŝi neniam antaŭe vidis homon
  surhavi tiajn ŝuojn. Do plejverŝajne li estas fremdulo. Tre lerta
  sepjaruleto, ĉu ne?”</p>

  <p>“Kio okazis al la viro?” diris Winston.</p>

  <p>“Ha, tion mi ne povas diri, kompreneble. Sed ne plene surprizus
  min trovi ke—” Parsons gestis kvazaŭ celigante fusilon, kaj langeklakis
  por imiti eksplodon.</p>

  <p>“Bone,” diris Syme sen multa atento, kaj sen suprenrigardi de sia
  paperstrio.</p>

  <p>“Kompreneble, ni ne rajtas permesi riskojn,” konsentis Winston,
  dubeme.</p>

  <p>“Kion mi diras: ni ja militas,” diris Parsons.</p>

  <p>Kvazaŭ konfirmante tion, trumpeta sono el la teleekrano tuj super
  iliaj kapoj sonoris. Tamen, ĉifoje ne por proklami militan venkon, sed
  nur por fari anoncon el la Ministrejo de la Abundo.</p>

  <p>“Kamaradoj!” kriis fervora junsona voĉo. “Atentu, kamaradoj! Estas
  glora informo por vi! Ni venkis en la batalo produktadi! Nun
  kompletigitaj kalkuloj de la produktado de ĉiaj konsumaĵoj, indikas ke
  la vivnivelo altiĝis ne malpli ol 20%e dum la pasinta jaro. Tra la tuta
  Oceanio, ĉimatene, estis neĉesigeblaj spontanaj demonstracioj, dum
  laboristoj marŝis el la fabrikoj kaj oficejon, kaj paradis tra la stratoj
  portante standardojn kiuj esprimas ilian dankon al Granda Frato, pro la
  nova, feliĉa vivo kiun donacis al ni lia saĝa direktado. Jen kelkaj el la
  kompletigitaj kalkuloj. Manĝaĵoj —”</p>

  <p>La frazo “nia nova, feliĉa vivo” ripetiĝis plurfoje. Ĝi estis frazo
  multe ŝatata de la Ministrejo de la Abundo lastatempe. Parsons, kies
  atenton vigligis la tumpetsono, sidis aŭskultante kun ia gapoplena
  soleno, ia edifita tediĝo. Li ne povis sekvi la kalkulojn, sed li konsciis ke
  ili ial pravigas kontenton. Li estis eltirinta gigantan malpuregan pipon,
  jam plenan de duone bruligita tabako. Ĉar la porsemajna tabakporcio
  estis nur 100 gramoj, malofte eblis tute plenigi pipon. Winston fumadis
  Cigaredon por la Venko, kiun li zorge tenis horizontala. La nova porcio
  haveblos nur morgaŭ, kaj restis al li nur kvar cigaredoj. Dummomente li
  fermis siajn okulojn kontraŭ la pli fora bruo. kaj aŭskultadis la sonaron
  fluantan el la teleekrano. Anonciĝis eĉ demonstracioj por danki
  Grandan Fraton, pro lia altigo de la porsemajna ĉokoladporcio ĝis
  dudek gramoj. Sed nur hieraŭ, li pensis, oni anoncis ke la porsemajna
  porcio reduktiĝas al dudek gramoj. Ĉu eblas ke oni kredos, post nur
  dudek kvar horoj? Jes ja, oni kredas. Parsons kredis facile, kun besta
  stulteco. La senokululo ĉe la alia tablo ekkredis fanatike, fervore
  dezirante trovi, denunci, kaj vaporigi ĉiun ajn personon kiu pretendus
  ke, pasintsemajne, la porcio estis tridek gramoj. Ankaŭ Syme — per ia
  pli kompleksa mensado utiliganta duoblapenson, Syme kredis. Ĉu do
  nur li sola kapablas memori?</p>

  <p>La fabelaj statistikaĵoj plu verŝiĝadis el la teleekrano. Kompare kun
  la pasinta jaro, estas pli da manĝaĵoj, pli da vestaĵoj, pli da domoj, pli da
  mebloj, pli da kuirpotoj, pli da fuelo, pli da ŝipoj, pli da helikopteroj, pli
  da libroj, pli da beboj — pli da ĉio, escepte de malsano, krimo, kaj
  frenezo. Jaron post jaro, kaj minuton post minuto, ĉiu kaj ĉio rapidege
  soras. Same kiel Syme agis pli frue, Winston estis preninta sian kuleron,
  kaj ludis per la palkolora saŭco kiu lante fluis sur la tablo, kaj etendis
  longan strion da ĝi, por fari desegnon. Li meditis riproĉe pri la fizika
  karaktero de la vivo. Ĉu ĉiam estis ĉi tiel? Ĉu ĉiam la manĝaĵoj gustis ĉi
  tiel? Li ĉirkaŭrigardis en la kantino. Malaltplafona, homplena ĉambro,
  kies muroj estis malpuraj pro la kontakto kun nenombreblaj korpoj;
  misformiĝintaj metalaj tabloj kaj seĝoj, tiel proksimigitaj unuj al la aliaj,
  ke oni devis sidi kun la kubutoj tuŝantaj alies kubutojn; fleksetitaj
  kuleroj, kavhavaj pletoj, krudaj blankaj tasegoj; ĉiu surfaco kovrata de
  graso, malpuraĉo en ĉiu fendeto; kaj acideca, kunmetita odoro de
  ĝinaĉo kaj kafaĉo kaj metalgusta stufaĵo kaj malpuraj vestaĵoj. Ĉiam ia
  protesto en la stomako kaj en la haŭto, sento ke trompŝtelita for de oni
  estas io, kion oni rajtas havi. Estis vere ke li havis nenian memoron pri
  io tre diferenca. En ĉiu tempo kiun li povis klare memori, neniam estis
  vere sufiĉe por manĝi, oni neniam havis ŝtrumpetojn aŭ subvestojn kiuj
  ne estis truplenaj, la meblaro estis ĉiam parte rompita kaj malfirma, la
  ĉambroj malsufiĉe varmigataj, la subteraj trajnoj plenplenegaj, la domoj
  disfalantaj, la pano malhelkolora, la teo malofta, la kafo gustaĉa, la
  cigaredoj nesufiĉaj — nenio estis malmultekosta kaj abunda, escepte de
  la pseŭdoĝino. Kaj kvankam, kompreneble, fariĝis des malpli bone, ju
  pli la korpo aĝiĝis, ĉu ne montris ke tiu ne estas la natura stato de
  aferoj, la fakto ke la koro febliĝas pro la malkomforto kaj malpuro kaj
  malabundo, la senfinaj vintroj, la malvarmega akvo, la malglata sapo, la
  disfaliĝantaj cigaredoj, la manĝaĵoj kun stranga figusto? Kial oni sentus
  ke estas maltolereble, krom se oni havis ian pramemoron ke iam estis
  tre diference?</p>

  <p>Li reĉirkaŭrigardis la kantinon. Preskaŭ ĉiu estis malbela, kaj estus
  ankoraŭ malbela eĉ se vestita alimaniere ol per la uniforma blua
  kombineo. Ĉe la kontraŭa flanko de la ĉambro, sidante sola ĉe tablo,
  malgranda, kurioze skarabosimila viro trinkadis tason da kafo, dum lia
  okuleto suspekteme rapide rigardetis ĉiudirekte. “Kiel facile estas,”
  pensis Winston, “se oni ne ĉirkaŭrigardas, kredi ke la korpa tipo
  prezentata de la Partio kiel idealo — altaj muskoloplenaj junuloj, kaj
  grandmamaj knabinoj, blondharaj, vivoplenaj, sunbruligitaj,
  senzorgaj — ekzistas kaj eĉ estas la normo.” La vero estis, laŭ lia takso,
  ke la plejparto de la homoj en Flugkampo Unu estas malgrandaj,
  malhelaj, kaj misaspektaj. Estis kurioze, ke tiu skaraba tipo abundis en
  la Ministrejoj: malgrandaj malgraciaj viroj, dikiĝintaj tre frue en sia
  vivo, kun kurtaj kruroj, rapida preskaŭ kura moviĝo, kaj dikaj
  nekompreneblaj vizaĝoj kun etaj okuloj. Tiu estis la tipo kiu ŝajne plej
  sukcesis, regate de la Partio.</p>

  <p>La anonco de la Ministrejo de la Abundo finiĝis per nova
  trumpetsonado, kaj cedis al metalsona muziko. Parsons, malklare
  entuziasmigite de la bombardantaj kalkuloj, prenis sian pipon el sia
  buŝo.</p>

  <p>“La Ministrejo de la Abundo certe bone laboris ĉijare,” li diris,
  farante scioplenan geston per sia kapo. “Aliteme, Smith, olduleto, eble
  vi havas kelkajn razklingojn, kiujn vi povus prunti al mi, ĉu?”</p>

  <p>“Eĉ ne unu,” diris Winston. “Mi uzas la saman klingon jam de ses
  semajnoj.”</p>

  <p>“Ha, nu — mi nur volis demandi al vi, olduleto.”</p>

  <p>“Mi bedaŭras,” diris Winston.</p>

  <p>La kvaka voĉo de la proksima tablo, provizore silentigita dum la
  anonco de la Ministrejo, rekomenciĝis, same laŭte kiel antaŭe. Ial
  Winston subite trovis sin pensanta pri S-ino Parsons, kun ŝia bukleta
  hararo kaj la polvo en la faldetoj de ŝia vizaĝo. Antaŭ la forpaso de du
  jaroj, tiuj infanoj denuncos ŝin al la Penspolico. S-ino Parsons estos
  vaporigita. Syme estos vaporigita. Winston estos vaporigita. O’Brien
  estos vaporigita. Aliflanke, Parsons neniam estos vaporigita. La
  senokululo kun la kvaka voĉo neniam estos vaporigita. La malgrandaj
  skasrabsimilaj viroj kiuj kuretas tiel vigle tra la laborintaj koridoroj de
  Ministrejoj, ankaŭ ili neniam estos vaporigitaj. Kaj la knabino kun
  malhela hararo, la knabino el la Departemento de Fikcio — ankaŭ ŝi
  neniam estos vaporigita. Ŝajnis al li ke li instinkte scias kiu transvivos
  kaj kiu pereos: kvankam precize kio ebligas transvivi, estis malfacile
  diri.</p>

  <p>Tiumomente li violente ektiriĝis el sia revado. La knabino ĉe la
  apuda tablo estis parte turninta sian kapon, kaj rigardas lin. La knabino
  kun malhela hararo. Ŝi rigardas lin deflanke, sed kun kurioza intenso.
  Tuj kiam ŝi ekvidis lian rigardon, ŝi forturnis sian kapon denove.</p>

  <p>Ŝvitado komenciĝis sur la dorsostoj de Winston. Terura sento de
  teroro trairis lin. Ĝi malaperis preskaŭ tuj, sed ĝi lasis post si ian
  konstantan malkvieton. Kial ŝi gvatas lin? Kial ŝi sekvadas lin? Domaĝe
  li ne povis memori ĉu ŝi jam estis ĉe tiu tablo, kiam li alvenis, aŭ ĉu ŝi
  venis tien nur poste. Sed nepre hieraŭ, dum la Du Minutoj da Malamo,
  ŝi sidis tuj malantaŭ li, kvankam ne estis evidenta kialo por tio. Tre
  verŝajne ŝia vera celo estis aŭskulti lin, kaj certigi ĉu li krias sufiĉe laŭte.</p>

  <p>Lia pli frua penso revenis al li: verŝajne ŝi ne estas, efektive,
  membro de la Penspolico, tamen ĝuste la diletanta spiono estas plej
  danĝera. Li ne sciis kiom longe ŝi jam rigardis lin, sed eble eĉ kvin
  minutojn, kaj estis eble ke lia mieno ne estis perfekte regita. Estis
  danĝerege lasi siajn pensojn vagi, dum oni estas en publika loko, aŭ
  videbla de teleekrano. Plej malgranda spuro povus perfidi onin. Nerva
  skueto, nekonscia aspekto de angoro, emo murmuradi al si — io ajn kiu
  kunportis indiketon de nenormaleco, de bezono kaŝi ion. Ĉiukaze, havi
  nekonvenan esprimon sur la vizaĝo (aspekti nekredema kiam oni
  anoncas venkon, ekzemple) mem estis punebla krimo. Oni eĉ donis
  nomon al ĝi en Novparolo: vizaĝkrimo, tiel oni nomis ĝin.</p>

  <p>La knabino returnis sian dorson al li. Eble efektive ŝi ne sekvas lin,
  eble nur koincide ŝi sidis tiel proksime al li dum du sinsekvaj tagoj. Lia
  cigaredo ne plu brulis, kaj li zorge metis ĝin sur la randon de la tablo. Li
  finfumos ĝin post la laboro, se li povis restigi la tabakon en ĝi. Tre
  verŝajne la persono ĉe la apuda tablo estas spiono de la Penspolico, kaj
  tre verŝajne li estos en la keloj de la Ministrejo de la Amo antaŭ la
  forpaso de tri tagoj, sed nepre li ne malŝparu cigaredfinaĵon. Syme jam
  faldis sian paperstrion kaj metis ĝin en sian poŝon. Parsons rekomencis
  paroli.</p>

  <p>“Ĉu iam mi diris al vi, olduleto,” li diris, mallaŭte ridante ĉirkaŭ la
  buŝparto de sia pipo, “pri la tempo kiam miaj du uletoj bruligis la jupon
  de la maljuna legomistino, ĉar ili vidis ŝin volvi kolbasojn en afiŝo de
  G.F.? Severe bruligis ŝin, mi kredas. Ruzuletoj, ĉu ne? Sed akraj kiel
  mustardo! Ili ricevas unuarangan trejnadon en la Spionoj nuntempe —
  pli bonan ol en mia epoko, eĉ. Kion vi supozas esti la plej nova ekipaĵo
  por ili? Oreltrumpetoj por aŭskulti tra serurotruoj! Mia knabineto
  portis unu el ili hejmen antaŭ kelkaj noktoj — ŝi provis ĝin ĉe la pordo
  de nia sidĉambro, kaj deklaris ke ŝi povas aŭskulti duoble pli ol per sia
  orelo apud la truo. Kompreneble, ja estas nur ludilo. Tamen, per ĝi ili
  bone instruiĝas, ĉu ne?</p>

  <p>Tiumomente la teleekrano ellasis penetran fajfsonon. La signalo
  por reiri al laborado. Ĉiuj tri viroj ekstariĝis por partopreni en la
  baraktado ĉirkaŭ la liftoj, kaj la restanta tabako falis el la cigaredo de
  Winston.</p>

</section>
<section class="chapter" epub:type="bodymatter chapter" id="chapter_06">

	<h2>6</h2>

	<p>Winston skribadis en sia taglibro.</p>

  <p><em>Estis antaŭ tri jaroj. Dum malluma vespero, en sagforma flankstrato,
  proksime al unu el la grandaj fervojstacioj. Ŝi staris apud pordejo en la
  muro, sub stratlampo kiu apenaŭ lumigis. Ŝi havis junan vizaĝon, tre dike
  farbitan. Efektive la farbo logis min, ĝia blankeco, kvazaŭ masko, kaj la
  brilantaj ruĝaj lipoj. Partianinoj neniam farbas siajn vizaĝojn. Neniu alia
  estis en la strato, kaj mankis teleekranoj. Ŝi diris “Du dolarojn”. Mi —</em></p>

  <p>Dummomente estis tro malfacile daŭrigi. Li fermis siajn okulojn kaj
  premis siajn fingrojn kontraŭ ilin, penante elpremi la vidaĵon kiu
  konstante revenis. Li sentis preskaŭ nesupereblan tenton krii aron da
  fivortoj plejlaŭte. Aŭ bategadi sian kapon kontraŭ la muron, piedbate
  renversi la tablon, kaj ĵetegi la inkujon tra la fenestron — fari ian ajn
  violentan aŭ bruegan aŭ doloregan agon kiu povus malaperigi la
  memoron kiu torturas lin.</p>

  <p>Onia plej danĝera malamiko, li pensadis, estas onia propra
  nervosistemo. Je kiu ajn momento la tensio interna povus subite
  transformi sin en videblan simptomon. Li pensis pri viro kiun li pasis en
  la strato antaŭ kelkaj semajnoj; tre ordinaraspekta viro, Partiano,
  tridekkvin- ĝis kvardekjaraĝa, iom alta kaj nedika, portanta valizeton.
  Ilin apartigis nur kelkaj metroj kiam la maldekstra flanko de la vizaĝo
  de la viro subite tordiĝis pro ia spasmo. Tio ripetiĝis ĝuste kiam ili pasis
  unu la alian: nur tordeto, tremeto, rapida kiel la klako de obturilo de
  fotilo, sed evidente kutimiĝinta. Li memoris esti pensinta tiutempe:
  “Tiu povrulo pereos.” Kaj kio timigis estis ke tiu ago tre eble estis
  nekonscia. La plej granda mortiga danĝero estis paroli dum la dormo.
  Neniel eblis eviti tion, laŭ lia kompreno.</p>

  <p>Li profunde spiris kaj plu skribis:</p>

  <p><em>Mi akompanis ŝin tra la pordejon, kaj trans malantaŭan korton en
  kelkuirejon. Estis lito apud la muro, kaj lampo sur la tablo, tre pale
  lumante. Ŝi —</em></p>

  <p>Liaj dentoj agaciĝis. Li deziris kraĉi. Samtempe kiel pri la virino en
  la kelkuirejo, li pensis pri Katharine, lia edzino. Winston estis edzo —
  iam edziĝis, certe: verŝajne plu estis edzo, li ja ne sciis ĉu lia edzino
  mortis. Li ŝajnis denove spiradi la varman sufokan odoron de la
  kelkuirejo, odoron kiu konsistis el kombinaĵo de cimoj kaj malpuraj
  vestoj kaj aĉe malmultekosta parfuno, tamen malgraŭ tio ĝi estis alloga,
  ĉar neniu Partianino iam uzas parfumon, ne eblus imagi tion. Nur la
  proloj uzas parfumon. En lia menso, flari ĝin neeviteble kunmiksiĝis
  kun amoro.</p>

  <p>Kiam li akompanis tiun virinon, estis lia unua malobeo en du jaroj,
  proksimume. Amori kun putinoj estis malpermesite, kompreneble, sed
  oni povis fojfoje kuraĝigi sin rompi tiun regulon. Estis danĝere, sed ne
  temis pri vivi-aŭ-morti. Troviĝi kun putino eble sekvigus kvin jarojn en
  gulago: nenion pli, se oni ne faris alian malobeon. Kaj estis sufiĉe facile,
  kondiĉe ke oni sukcesas eviti oficialan rekonon. En la malriĉaj kvartaloj
  svarmis virinoj pretaj vendi sin. Kelkajn oni povus eĉ aĉeti per botelo da
  ĝino, kiun laŭordone la proloj ne rajtas trinki. Kaŝe la Partio eĉ emis
  kuraĝigi putinadon, kiel plenumilon por instinktoj kiujn oni ne povas
  plene subpremi. Nura diboĉado ne multe gravis, kondiĉe ke ĝi estas
  kaŝa, kaj senĝua, kaj ĝin partoprenas nur la virinoj el suba kaj
  malestimata klaso. La nepardonebla krimo estis malĉastado inter
  Partianoj. Sed — kvankam tio estis krimo kiun neeviteble konfesis
  akuzitoj en la grandaj Purigoj — estis malfacile imagi ke tia afero vere
  okazas.</p>

  <p>La celo de la Partio ne estis nur malebligi ke la viroj kaj virinoj
  fariĝos lojalaj paroj, kiujn ĝi eble ne povos regi. Ĝia vera, nedeklarita,
  celo estis forpreni ĉian plezuron el seksagado. Ne tiom amo kiom
  erotikeco estis la malamiko, interne de geedzeco kiel ankaŭ ekster ĝi.
  Ĉiujn geedziĝojn inter Partianoj devis aprobi komitato nomumita por
  tio, kaj — kvankam la principo neniam estis klare deklarita — oni ĉiam
  rifuzis permeson kiam la koncerna paro iel indikis mutualan fizikan
  allogon. La sola rekonita celo de geedzeco estis naski infanojn por servi
  la Partion. Koiton oni devis rigardi kiel iom naŭzan agon, simile kiel
  klisteron. Ankaŭ tion oni neniam klare esprimis pervorte, sed nedirekte
  ĝi estis ŝovita en ĉiun Partianon ekde infaneco. Eĉ ekzistis organizoj kiaj
  la Junulara Kontraŭ-Seksa Ligo, kiuj propagandis plenan seksabstinon
  por ambaŭ seksoj. Ĉiuj infanoj estu naskigitaj per artefarita gravedigo
  (artgravo oni nomis ĝin en Novparolo) kaj prizorgataj en publikaj
  institucioj. Tion, kiel konsciis Winston, oni ne plenserioze proponis,
  sed iel ĝi konformis al la ĝenerala ideologio de la Partio. La Partio penis
  mortigi la seksinstinkton, aŭ, se ĝi ne estas mortigebla, do distordi kaj
  fiigi ĝin. Li ne sciis ĝuste kial estas tiel, sed ŝajnis nature ke tiel estas.
  Kaj koncerne la virinojn, la penoj de la Partio grandaparte sukcesis.</p>

  <p>Denove li pensis pri Katharine. Estas almenaŭ naŭ, dek — preskaŭ
  dek unu jaroj post ilia disiro. Kurioze estis, kiel malofte li pensas pri ŝi.
  Eĉ plurtagope li kapablis forgesi ke iam li estis edzo. Ili kunestis nur
  ĉirkaŭ dek kvin monatojn. La Partio ne permesis eksgeedziĝon, sed ĝi
  iom kuraĝigis ekskuniĝon, kiam ne estis infanoj.</p>

  <p>Katharine estis alta, helhara knabino, tre rekta, kun belega moviĝo.
  Ŝia vizaĝo estis klara, agleca, vizaĝo kiun oni eble nomus nobla, ĝis
  kiam oni rimarkis ke estas preskaŭ kiel eble plej malmulte malantaŭ ĝi.
  Tre frue dum ŝia edzineco li decidis — kvankam eble nur ĉar li konis
  ŝin pli intime ol la plej mutajn homojn — ke ŝi havas la senescepte plej
  stultan, vulgaran, senenhavan menson kiun iam li renkontis. En ŝia
  kapo ne ekzistis penso kiu ne estis slogano, kaj ne ekzistis malraciaĵo,
  absolute neniu, kiun ŝi ne kapablis akcepti, kiam la Partio donis ĝin al
  ŝi. “La homa sonstreko” li moknomis ŝin en sia propra menso. Tamen li
  povus toleri kunloĝadon kun ŝi se ne nur ne problemus unu afero —
  sekso.</p>

  <p>Tuj kiam li tuŝis ŝin, ŝi ŝajnis kuntiriĝi kaj rigidiĝi. Ĉirkaŭbraki ŝin
  estis kvazaŭ ĉirkaŭbraki artikigitan lignan skulptaĵon. Kaj strange estis
  ke, eĉ dum ŝi premis lin kontraŭ sin, li sentis ke iel ŝi samtempe
  forpuŝas lin kiel eble plej forte. La rigideco de ŝiaj muskoloj sukcesis
  doni tiun senton. Ŝi kuŝis kun la okuloj fermitaj, nek rezistante, nek
  kunpartoprenante, sed cedante. Estis eksterordinare embarase, kaj, post
  kelka tempo, terure. Sed eĉ tiam li povus toleri kunloĝi kun ŝi, se ili
  interkonsentus resti seksabstinaj. Sed, tre kurioze, Katharine rifuzis
  tion. Ili devas, laŭ ŝi, produkti infanon, se eble. Do la seksago plu
  okazadis, unufoje en ĉiu semajno, tre regule, kiam ne estis maleble. Ŝi
  eĉ kutimis memorigi lin pri ĝi dum la mateno, ke ĝi estos farenda
  tiuvespere, kaj ĝin ili nepre ne forgesu. Ŝi uzis du nomojn por ĝi. Unu
  estis “bebfabriki”, kaj la alia estis “nia devo por la Partio” (jes, ŝi vere
  uzis tiun frazon). Tre baldaŭ li komencis senti fortan timegon, kiam ajn
  alvenis la koncerna tago. Sed bonfortune neniu infano ekaperis, kaj fine
  ŝi akceptis ne plu provi, kaj nelonge post tio ili disiris, unu de la alia.</p>

  <p>Winston suspiris neaŭdeble. Li denove prenis sian plumon kaj
  skribis:</p>

  <p><em>Ŝi ĵetis sin sur la liton, kaj tuj, tute sen iaj preparagoj, plejeble krude
  kaj naŭze, suprentiris sian jupon. Mi —</em></p>

  <p>Li vidis sin stari tie en la nehela lamplumo, kun la odoro de cimoj
  kaj malmultekosta parfumo en sia nazo, kaj en sia koro sento de
  malvenko kaj rankoro, kiu eĉ en tiu momento estis kunmiksita kun
  pensoj pri la blanka korpo de Katharine, poreterne frostigita de la
  hipnotiga povo de la Partio. Kial ĉiam devis esti tiel? Kial li ne povus
  havi propran inon, anstataŭ tiujn fiaventuretojn je plurjaraj intervaloj?
  Sed vera amaventuro estis preskaŭ nekonceptebla evento. La
  Partianinoj estis ĉiuj similaj. Ĉastado estis tiel profunde firmigita en ili,
  kiel lojaleco al la Partio. Per zorga frua kutimigado, per ludoj kaj
  malvarmega akvo, per la rubaj kredoj puŝitaj en ilin en la lernejo kaj en
  la Spionoj kaj la Junulara Ligo, per prelegoj, paradoj, kantoj, sloganoj,
  kaj militmuziko, la natura sento estis forpelita el ili. Lia rezonado diris
  al li ke devas ekzisti esceptoj, sed lia koro ne kredis tion. Ili estis
  senescepte nevenkeblaj, ĝuste kiel la Partio intencis. Kaj tio kion li volis,
  eĉ pli ol esti amata, estis detrui tiun muron da virto, eĉ se nur unufoje
  dum sia tuta vivo. Amoro, sukcese farita, signifis ribelon. Seksdeziro
  estis penskrimo. Eĉ seksveki Katharinen, se li sukcesus fari tion, estus
  kiel delogo, malgraŭ ke ŝi estas lia edzino.</p>

  <p>Sed la cetero de la rakonto estis skribenda. Li skribis:</p>

  <p><em>Mi plibriligis la lampon. Kiam mi vidis ŝin en la lumo —</em></p>

  <p>Post la senlumeco la febla lumo de la parafinlampo ŝajnis brilega.</p>

  <p>Unuafoje li povis klare vidi la virinon. Li paŝis direkte al ŝi, plene de
  amordeziro kaj timego. Li ĝisdolore konsciis pri la risko kiun li okazigas
  per sia alveno. Estis plene eble ke la patroloj kaptos lin, kiam li eliros:
  efektive, ili eĉ eble atendas ekster la pordo nunmomente. Se li foriros
  sen eĉ fari tion por kio li venis —!</p>

  <p>Ĝi estis skribenda, ĝi estis konfesenda. Tio kion li subite vidis per la
  lamplumo estis ke la virino maljunas. La farbo estis tiom densa sur ŝia
  vizaĝo, ke aspektis ke ĝi eble krevus kvazaŭ kartona masko. Estis
  blankaj strioj en ŝia hararo; sed la vere terura detalo estis ke ŝia buŝo
  estis iomete malfermiĝinta, montrante nur kavernan nigrecon. Al ŝi
  tute mankis dentoj.</p>

  <p>Li skribis haste, per malnetaĉa skribo:</p>

  <p><em>Kiam mi vidis ŝin en la lumo, ŝi estis tre maljuna virino, almenaŭ
  kvindekjaraĝa. Sed mi ne hezitis, mi malgraŭe agis.</em></p>

  <p>Denove li premis siajn fingrojn kontraŭ siajn okulojn. Fine ĝi estis
  skribita, sed nenio grava rezultis. La terapio fiaskis. La urĝo kriegi
  fivortojn kiel eble plej laŭte estis same forta kiel antaŭe.</p>

</section>
<section class="chapter" epub:type="bodymatter chapter" id="chapter_07">

	<h2>7</h2>

	<p><em>Se ekzistas espero</em>, skribis Winston, <em>ĝi troviĝas inter la proloj</em>.</p>

  <p>Se ekzistis espero, ĝi devis troviĝi inter la proloj, ĉar nur tie, en tiuj
  svarmantaj malestimataj homamasoj, 85% de la loĝantaro de Oceanio,
  povus generiĝi la potenco detrui la Partion. La Partio ne estus detruebla
  deinterne. Ĝiaj malamikoj, se ekzistis malamikoj, neniel kapablis
  kunveni aŭ eĉ koni unuj la aliajn. Eĉ se la legenda Frataro ekzistis,
  kvankam malprobable, ĝi eble ja ekzistis, estis nekoncepteble ke ĝiaj
  anoj povus kunveni en pli grandaj grupoj ol po du aŭ po tri. Ribelo
  signifis okulmieneton, voĉtoneton, plej malverŝajne maloftan flustreton.Sed la proloj, se nur ili povus iel konsciiĝi pri sia propra forto, ne
  bezonus konspiri. Ili nur bezonus leviĝi kaj skui sin kiel ĉevalo
  deskuanta muŝojn. Se ili tiel decidus, ili povus dispecigi la Partion
  morgaŭ matene. Nepre pli-malpli frue tiu ideo devos trafi ilin?
  Tamen —!</p>

  <p>Li memoris ke unufoje li estis marŝanta laŭ homplena strato, kiam
  kriego de centoj da voĉoj, virinvoĉoj — erupciis el flankstrato, nemulte
  malproksime. Ĝi estis granda terura krio de kolero kaj malespero,
  profunda, laŭta “ho-o-o-o-o!” kiu daŭre sonadis kvazaŭ la reeĥado de
  sonorilo. Lia koro saltis. “Ĝi komenciĝis!” li pensis. “Tumulto! La proloj
  finfine liberigas sin!” Kiam li atingis la lokon, li nur vidis amason da du-
  aŭ tricent virinoj kunpremantaj sin ĉirkaŭ la standoj de stratbazaro, kun
  la vizaĝoj tiel tragikaj, kiel se ili estus pasaĝeroj de pereanta ŝipo
  frontantaj la fatalon. Sed je tiu momento la ĝenerala malespero diseriĝis
  por esti amaso da individuaj kvereloj. Evidentiĝis ke unu el la standoj
  estis vendanta stanajn kuirpotojn. Ili estis aĉaj, malfortikaj aĵoj, sed
  kiuajnspecaj kuirpotoj estis ĉiam malfacile akireblaj. Nun la stoko
  neatendite elĉerpiĝis. La sukcesintaj virinoj, batataj kaj puŝataj de la
  aliaj, penis foriri kun siaj kuirpotoj, dum dekoj da aliaj bruadis ĉirkaŭ la
  stando, akuzante la vendiston pri favorismo, kaj pri plia stoko da
  kuirpotoj ie kaŝita. Du dikegaj virinoj, unu el ili kun sia hararo
  dispendanta, prenis unusolan kuirpoton, kaj strebis fortiregi ĝin el la
  manoj unu de la alia. Dum momento ambaŭ tiradis, kaj subite la tenilo
  derompiĝis. Winston rigardadis ilin naŭzite. Tamen, nur dum
  momento, kiom da preskaŭ timiga potenco sonis en tiu kriego el nur
  kelkcent gorĝoj! Kial ili neniam povis kriegi tiel pri io prikrieginda?</p>

  <p>Li skribis:</p>

  <p><em>Krom se ili konsciiĝos, ili neniam ribelos, kaj ĝis post ribelo ili ne povos
  konsciiĝi.</em></p>

  <p>Tio, li pensis, preskaŭ povus esti transskribita el iu el la lernolibroj
  de la Partio. La Partio pretendis, kompreneble, ke ĝi liberigis la
  sklavigitajn prolojn. Antaŭ la Revolucio, ili estis hide subpremataj de la
  kapitalistoj, ili estis malsatigataj kaj vipataj, la virinoj devis labori en la
  karbominoj (virinoj ankoraŭ laboradas en la karbominoj, efektive), oni
  vendis sesjaraĝajn infanojn al la fabrikoj. Sed samtempe, konforme al la
  Principoj de Duoblapenso, la Partio instruadis ke la proloj estas
  laŭnature malpli valoraj, kaj devas esti subpremataj, kiel bestoj, per la
  aplikiĝo de kelkaj simplaj reguloj. Verdire, oni tre malmulton sciis pri la
  proloj. Ne necesis multon scii. Dum ili plu laboradas kaj naskadas, iliaj
  aliaj agadoj estas malgravaj. Lasitaj al si mem, kvazaŭ brutaro liberigita
  sur la stepojn de Argentino, ili reprenis al si vivstilon kiu al ili ŝajnis
  natura, ia pramatrico. Ili naskiĝis, ili plenkreskis en la defluiloj, ili
  trapasis efemeran periodon de beleco kaj amoremo, ili geedziĝis
  dudekjaraĝaj, ili fariĝis mezaĝaj je tridek jaroj, ili mortis, plejparte,
  sesdekjaraĝaj. Peza fizika laborado, prizorgado de la hejmo kaj la
  infanoj, kvereletaĉoj kun la najbaroj, filmoj, futbalo, biero, kaj, super
  ĉio, vetludado, plenigis la horizontojn de iliaj mensoj. Reguligi ilin ne
  estis malfacile. Kelkaj agentoj de la Penspolico ĉiam vagadis inter ili,
  disaŭdigante falsajn onidirojn, kaj eltrovante kaj neniigante la
  nemultajn individuojn kiujn oni taksis kapablaj fariĝi danĝeraj; sed
  neniun provon oni faris instrui al ili la ideologion de la Partio. Ne estis
  dezirinde ke la proloj havu fortajn politikajn opiniojn. Ĉio necesa por ili
  estis primitiva patriotismo, al kiu oni povis apelacii kiam ajn necesis
  akceptigi inter ili pli longajn laborperiodojn, aŭ malpli grandajn
  porciojn. Kaj eĉ kiam ili malkontentiĝis, kio kelkfoje okazis, ilia
  malkontento kondukis al nenio, ĉar pro la manko de ĝeneralaj
  konceptoj, ili nur povis fokusigi ĝin je malgravaj specifaj plendoj. La pli
  grandaj misoj neeviteble preterpasis nerimarkite de ili. La granda
  plejmulto de la proloj eĉ ne havis teleekranojn en siaj hejmoj. Eĉ la
  civila polico nur tre malmulte okupis sin pri ili. Estis abunda krimado
  en Londono, tuta mondo-en-la-mondo de rabistoj, banditoj, putinoj,
  narkotvendantoj, kaj gangsteroj ĉiuspecaj; sed ĉar ĉi ĉio okazis inter la
  proloj mem, ĝi estis malgrava. Ĉiam, rilate al la moralo, ili estis
  permesataj observi sian tradicion. La seksa puritanismo de la Partio ne
  estis trudata al ili. Malĉastado estis nepunata, eksgeedziĝo estis
  permesata. Krome, eĉ religia adorado estus permesata, se la proloj iel
  indikus bezonon aŭ dezirojn al ĝi. Ili ne indis esti supektataj. Kiel diris
  Partia slogano: “Proloj kaj bestoj estas liberaj”.</p>

  <p>Winston etendis manon, kaj nesevere gratis sian varikan ulceron.
  Ĝi rekomencis jukadi. Neeviteble oni ĉiam rerekontis la saman aferon:
  la neeblecon scii kia vere estis la vivo antaŭ la Revolucio. Li prenis el la
  tirkesto ekzempleron de porinfana historilernolibro, kiun li pruntis de
  S-ino Parsons, kaj komenciis kopii teksteron en la taglibron:</p>

  <p><em>En la pratempo,</em> (ĝi diris), <em>antaŭ la glora Revolucio, Londono ne estis
  la bela urbo kiun ni hodiaŭ konas. Ĝi estis senluma, malpura, mizera loko,
  kie apenaŭ iu ajn havis sufiĉon por manĝi, kaj kie centoj kaj miloj da
  malriĉuloj ne havis botojn sur la piedoj, kaj eĉ ne tegmenton sub kiu dormi.
  Infanoj ne pli aĝaj ol vi mem devis labori dek du horojn ĉiutage, por
  kruelaj mastroj kiuj vipis ilin se ili laboris tro malrapide, kaj manĝigis al ili
  nur malfreŝajn pankrustojn kaj akvon.</em></p>

  <p><em>Sed malgraŭ tiu terura malriĉeco, ekzistis nura manpleno da grandaj
  belaj domoj en kiuj loĝis riĉuloj, kiuj havis po eĉ tridek servistojn por
  prizorgi ilin. Oni nomis tiujn riĉulojn “kapitalistoj”. Ili estis dikaj, malbelaj
  viroj kun fiaj vizaĝoj, similaj al tiu en la bildo sur la ĉiapuda paĝo. Vi
  povas vidi ke li estas vestita per longa nigra mantelo, kiun oni nomis frako,
  kaj kurioza, brila ĉapelo simila al fornotubo, kiun oni nomis cilindra
  ĉapelo. Tio estis la uniformo de la kapitalistoj, kaj neniu alia rajtis surhavi
  ĝin. La kapitalistoj posedis ĉion en la mondo, kaj ĉiu alia estis ilia sklavo.
  Ili posedis ĉiujn kampojn, ĉiujn domojn, ĉiujn fabrikojn, kaj la tutan
  monon. Se iu malobeis ilin, ili povis ĵeti lin en karceron, aŭ ili povis
  forpreni lian dungiĝon kaj mortmalsatigi lin. Kiam ordinara persono
  parolis al kapitalisto, li devis humiligi sin, kaj riverenci antaŭ li, depreni
  sian ĉapon, kaj nomi lin “Moŝto”. La ĉefo de ĉiuj kapitalistoj nomiĝis la
  Reĝo, kaj—</em></p>

  <p>Sed li sciis la ceteron de la katologo. Menciiĝus la episkopoj en siaj
  ampleksaj manikoj, la juĝistoj en siaj ermenaj roboj, la pilorio, la
  piedpilorioj, la paŝrado, la skurĝo, la Bankedo de la Moŝta Urbestro, kaj
  la kutimo kisi piedfingron de la Papo. Ankaŭ ekzistis io nomata la <em>jus
  primae noctis</em>, kiu verŝajne ne estus menciita en lernolibro por infanoj.
  Ĝi estis la leĝo kiu rajtigis ĉiun kapitaliston amori kun kiu ajn virino
  laboranta en iu el liaj fabrikoj.</p>

  <p>Kiel scii kiom el tio estis mensogoj? Eble estis vere ke la averaĝa
  homo estas pli bonstata ol antaŭ la Revolucio. La sola kontraŭdira
  atesto estis la muta protesto en la propraj ostoj, la instinkta sento ke la
  kondiĉoj en kiuj oni vivas estas netolereblaj, kaj ke en iu alia epoko ili
  nepre estis aliaj. Ekpensiĝis en li ke la vere karakteriza trajto de la
  moderna vivo ne estis ĝiaj kruelo kaj malsekuro, sed simple ĝia
  malenhavo, ĝia morno, ĝia malviglo. La vivo, se oni ĉirkaŭrigardis,
  neniel similis al ne nur la mensogoj kiuj fluas el la teleekranoj, sed eĉ ne
  al la idealoj kiujn la Partio strebas atingi. Grandaj terenoj de la vivo, eĉ
  por Partiano, estis neŭtralaj, nepolitikaj, ili temis pri plenumado de
  tedaj taskoj, baraktadi por akiri lokon en la subtera trajno, fliki trivitan
  ŝtrumpeton, almozpeti sakarinan tablojdon, ŝpari la finaĵon de cigaredo.
  La idealo establita de la Partio estis io giganta, terura, kaj scintila —
  mondo de ŝtalo kaj betono, de monstraj maŝinoj kaj teruraj armiloj —
  nacio de militistoj kaj fanatikuloj, antaŭenmarŝantaj en plena unueco,
  ĉiuj pensante la samajn pensojn kaj kriante la samajn sloganojn,
  konstante laborante, batalante, triumfante, persekutante — tricent
  milionoj da homoj kun unusola vizaĝo. La realo estis disfalantaj, mornaj
  urboj, kie nesufiĉe nutrataj homoj sin trenis tien kaj reen en likantaj
  ŝuoj, en flikitaj deknaŭajarcentaj domoj kiuj konstante odoris je brasiko
  kaj fuŝaj necesejoj. Li ŝajnis vidi vizion de Londono, vasta kaj ruina
  urbo, urbo de miliono da rubujoj, kaj intermiksita en ĝi estis bildo de S-
  ino Parsons, virino kun liniita vizaĝo kaj bukla hararo, senrezulte
  penanta ripari ŝtopitan elflutubon.</p>

  <p>Li etendis manon kaj regratis sian maleolon. Tage kaj nokte la
  teleekranoj troplenigis oniajn orelojn per statistikoj, pruvantaj ke la
  aktuala popolo havas pli da manĝaĵoj, pli da vestaĵoj, pli bonajn domojn,
  pli bonan distriĝon — ke ili vivas pli longe, laboras malpli da horoj,
  estas pli grandaj, pli sanaj, pli fortaj, pli feliĉaj, pli inteligentaj, pli
  edukitaj, ol la popolo antaŭ kvindek jaroj. Eĉ ne unu vorto de tio estus
  iel ajn pruvebla aŭ refutebla. Ekzemple, la Partio pretendis ke aktuale
  40% de la plenkreskaj proloj estas malanalfabetaj: antaŭ la Revolucio,
  laŭdire, la nombro estis nur 15%. La Partio pretendis ke la nombro da
  mortoj de ĵusnaskitoj estas nun nur 160 en ĉiu milo, sed ke antaŭ la
  Revolucio ĝi estis 300 — kaj tiel plu. Similis al unusola ekvacio kun du
  nesciatoj. Tute eblis ke laŭvorte ĉio en la historilibroj, eĉ la pretendoj
  kiujn oni akceptis sen duboj, estis pure fantazia. Li ja ne plencerte sciis
  ke iam vere estis leĝo kia la jus primae noctis, aŭ ulo kapitalista, aŭ
  vestaĵo Cilindra Ĉapelo.</p>

  <p>Ĉio fadis en nebulon. La estinteco estis nuligita, la nuligon oni
  forgesis, la mensogo fariĝis la vero. Nur unufoje dum sia vivo li havis —
  post la evento: jen la plej grava afero — konkretan, nemiskompreneblan
  pruvon pri falsado. Li tenis ĝin inter siaj fingroj dum preskaŭ tridek
  sekundoj. En 1973, nepre tiam — ĉiukaze, ĉirkaŭ la tempo kiam li kaj
  Katharine disiris. Sed la vere koncerna dato estis sep aŭ ok jaroj pli frue.</p>

  <p>La rakonto efektive komenciĝis dum la mezaj 60’oj, la epoko de la
  grandaj Purigoj, dum kiuj la originaj gvidantoj de la Revolucio estis
  mortigitaj por ĉiam. En 1970, neniu el ili restis, escepte de Granda
  Frato mem. Ĝis tiam ĉiuj aliaj estis denuncitaj kiel perfiduloj kaj
  kontraŭrevoluciuloj. Goldstein estis fuĝinta, kaj sin kaŝis neniu-sciis-
  kie, kaj el la aliaj, kelkaj simple estis malaperintaj, kvankam la plejmulto
  estis ekzekutita post spektaklaj publikaj procesoj, dum kiuj ili konfesis
  siajn krimojn. Inter la lastaj restintoj estis tri viroj nomitaj Jones,
  Aaronson, kaj Rutherford. En 1965, nepre, tiuj tri estis arestitaj. Kiel
  ofte okazis, ili malaperis dum unu aŭ pli da jaroj, tiel ke oni ne sciis ĉu
  ili vivas aŭ mortis, kaj post tio ili estis subite kondukitaj antaŭ la
  publikon, por kulpigi sin laŭ la kutima maniero. Ili konfesis pri
  transdono de sekretoj al la malamiko (ankaŭ tiuepoke la malamiko estis
  Eŭrazio), ŝtelo de la mono de la publiko, murdado de diversaj fidataj
  Partianoj, komplotoj kontraŭ la estreco al kiu rajtas Granda Frato, kiu
  estis komenciĝinta longe antaŭ la ekiĝo de la Revolucio, kaj sabotadaj
  agoj kiuj kaŭzis la morton de centmiloj da homoj. Konfesinte pri tiuj
  aferoj, ili estis pardonitaj, remembrigitaj en la Partio, kaj ili ricevis
  postenojn kiuj estis efektive sinekuroj sed kiuj havis imponajn titolojn.
  Ĉiuj tri verkis longajn, sinhumiligajn artikolojn en La Tempoj,
  analizante la kialojn de sia perfido kaj promesante kompensi.</p>

  <p>Iom da tempo post ilia liberiĝo, Winston eĉ vidis ĉiujn tri en la
  Kaŝtanarba Kafejo. Li memoris la iom teruran fascinon kun kiu li
  rigardis ilin el angulo de sia okulo. Ili estis viroj multe pli maljunaj ol li,
  restaĵoj el la antikva mondo, preskaŭ la lastaj granduloj restintaj el la
  heroa epoko de la Partio. La gloro de la subtera baraktado kaj la
  intercivitana milito ankoraŭ malklare estis kroĉita al ili. Li sentis,
  kvankam jam tiutempe faktoj kaj datoj fariĝis nebuletaj, ke li konis iliajn
  nomojn jarojn antaŭ ol li konis la nomon Granda Frato. Sed ankaŭ ili
  estis krimuloj, malamikoj, netuŝebluloj, destinitaj plencerte al estingiĝo
  post unu-du jaroj. Neniu falinta en la manojn de la Penspolico iam fine
  eskapis. Ili estis kadavroj atendantaj resendiĝon en la tombon.</p>

  <p>Neniu estis ĉe iu el la tabloj plej proksimaj al ili. Ne estis saĝe eĉ
  esti vidata en proksimeco al tiaj personoj. Ili silente sidis antaŭ glasoj de
  la ĝino gustigita per kariofiloj kiu estis specialaĵo de tiu kafejo. El la trio,
  la aspekto de Rutherford plej impresis al Winston. Rutherford estis iam
  fama karikaturisto, kies brutalaj ŝercdesegnaĵoj helpis flamigi la
  opiniojn de la publiko antaŭ kaj dum la Revolucio. Eĉ nun, je longaj
  intervaloj, liaj desegnaĵoj aperis en La Tempoj. Ili estis simple imito de
  lia pli frua maniero, kaj kurioze senvivaj kaj nekonvinkaj. Ĉiam ili estis
  ripeto de la antikvaj temoj — apartamentaĉaroj, infanoj mortantaj pro
  malsato, stratbataloj, kapitalistoj en cilindraj ĉapeloj — eĉ sur la
  barikadoj la kapitalistoj ankoraŭ, ŝajne, insistis pri siaj cilindraj ĉapeloj,
  senfina, senespera peno reiri al la pasinteco. Li estis monstrulo, kun
  longa hararo grasa kaj griza, lia vizaĝo kaveta kaj sulketa, kun dikaj
  negraj lipoj. Iam li sendube estis ege forta; nun lia granda korpo estis
  malrekta, dekliveta, dikega, disfalanta ĉiudirekte. Estis kvazaŭ li disfalas
  antaŭ oniaj okuloj, kiel monto diseriĝanta.</p>

  <p>Estis la soleca dekkvina horo. Winston ne povis nun memori kial li
  estis en tiu kafejo je tiu tempo. La loko estis preskaŭ malplena. Staneca
  muziko fluetadis el la teleekranoj. La tri viroj sidis en sia angulo,
  preskaŭ senmove, neniam parolante. Nepetite, la servisto alportis
  freŝajn glasojn da ĝino. Estis ŝaktabulo sur la tablo apud ili, kun la
  ludpecoj en siaj pozicioj, sed ili ne ludis. Kaj subite, dum eble ensume
  duono de minuto, io okazis al la teleekranoj. La melodio ludata
  ŝanĝiĝis, kaj ankaŭ la tono de la muziko. Eniris ĝin — sed estis
  malfacile priskribi kion. Ia kurioza, frakasita, azeneca, moka sono: en
  sia menso Winston nomis ĝin flava noto. Kaj poste voĉo el la teleekrano
  kantadis:</p>

  <p>Sub la vasta kaŝtanarbo</p>

  <p>Mi vendis vin, vi vendis min:</p>

  <p>Mensogas ili, ankaŭ ni</p>

  <p>Sub la vasta kaŝtanarbo.</p>

  <p>La tri viroj neniom moviĝis. Sed kiam Winston rerigardis la ruinan
  vizaĝon de Rutherford, li vidis ke liaj okuloj estas larmoplenaj. Kaj la
  unuan fojon li rimarkis, kun ia interna sinskuo, tamen ne sciante pro
  kio li sentis skuon, ke kaj Aaronson kaj Rutherford havas rompitajn
  nazojn.</p>

  <p>Nelonge poste, ĉiuj tri estis rearestitaj. Laŭpretende ili
  ekpartoprenis freŝajn konspirojn, jam de la momento de sia liberiĝo.
  Dum sia dua proceso ili denove konfesis ĉiujn siajn malnovajn krimojn,
  kaj grandan aron da novaj. Ili estis ekzekutitaj, kaj ilia fato estis
  registrita en la historioj de la Partio, averte al posteuloj. Ĉirkaŭ kvin
  jarojn poste, en 1973, Winston estis malrulanta aron da dokumentoj
  kiuj ĵus falis el la pneŭmata tubo sur lian skribotablon, kaj li ektrovis
  paperfragmenton kiu evidente estis metita inter la aliajn kaj poste estis
  forgesita. Tuj kiam li platigis ĝin li vidis ĝian signifon. Ĝi estis
  duonpaĝo ŝirita el La Tempoj de antaŭ proksimume dek jaroj — la supra
  duono de la paĝo, tiel ke ĝi surportis la daton — kaj sur ĝi estis foto de
  la delegitoj ĉe iu Partia kunveno en Novjorko. Elstaraj en la mezo de la
  grupo estis Jones, Aaronson, kaj Rutherford. Ne eblis miskoni ilin, kaj
  ĉiukaze, iliaj nomoj estis presitaj sub la foto.</p>

  <p>La gravo estis ke dum ambaŭ procesoj, ĉiuj tri viroj konfesis ke
  dum tiu dato ili estis sur Eŭrazia tereno. Ili estis flugintaj de sekreta
  flugkampo en Kanado, al renkontejo ie en Siberio, kaj tie interkonsiliĝis
  kun anoj de la Eŭrazia Stabo de Generaloj, al kiu ili transdonis gravajn
  militsekretojn. La dato restis firma en la memoro de Winston ĉar ĝi,
  hazarde, estis la preciza mezo de la somero, sed sendube la tuta rakonto
  estis registrita en ankaŭ sennombraj aliaj lokoj. Nur unu konkludo estis
  ebla: la konfesoj estis mensogoj.</p>

  <p>Kompreneble, en si mem tio ne estis novaĵo. Eĉ tiutempe Winston
  ne imagis ke la homoj nuligitaj en la Purigoj efektive faris la krimojn pri
  kiuj oni akuzis ilin. Sed jen konkreta pruvo; ĝi estis fragmento de la
  aboliciita estinteco, kvazaŭ fosilia osto kiu troviĝas en malĝusta nivelo
  kaj detruas geologian teorion. Ĝi sufiĉus por ĝisatome eksplodigi la
  Partion, se iel ĝi estus publikigebla al la mondo, kaj ĝia signifo konigita.</p>

  <p>Li plu laboris. Tuj kiam li vidis kio estas la foto, kaj kion ĝi signifas,
  li kovris ĝin per alia paperfolio. Bonfortune, kiam li estis malrulinta ĝin,
  ĝi estis inversita laŭ la vidpunkto de la teleekrano.</p>

  <p>Li prenis sian notkajeron sur sian genuon, kaj repuŝis sian seĝon,
  por laŭeble plej foresti de la teleekrano. Teni sian vizaĝon senesprima
  ne estis malfacile, kaj eĉ la spirado estas regebla, per granda peno: sed
  oni ne povas regi la korbatadon, kaj la teleekrano estis tutsufiĉe delikata
  por aŭdi ĝin. Li lasis pasi, laŭ sia takso, dek minutojn, turmentate
  tutdume de timo ke ia akcidento — ekzemple, subita ventblovo trans
  lian skribtablon — perfidos lin. Post tio, sen remalkovri ĝin, li faligis la
  foton en la memorotruon, kune kun kelkaj aliaj nepluuzeblaj folioj. Post
  eble unu minuto ĝi estos discindriĝinta.</p>

  <p>Tio okazis antaŭ dek — dek unu jaroj. Hodiaŭ, verŝajne, li gardus
  tiun foton. Kurioze, la fakto ke li tenis ĝin per siaj fingroj ŝajne gravis eĉ
  nun, kiam la foto mem, kiel ankaŭ la evento kiun ĝi registris, estas nur
  memoro. “Ĉu la kapablo de la Partio regi la pasintecon estas malpli
  forta,” li demandis al si, “ĉar ne plu ekzistanta atesto iam vere ekzistis?”</p>

  <p>Sed hodiaŭ, se oni supozus ke ĝi iel estus rekreebla el siaj cindroj, la
  foto eble eĉ ne estus atesto. Jam kiam li faris sian trovon, Oceanio ne
  plu militadis kontraŭ Eŭrazio, kaj sendube al la agentoj de Orientazio la
  tri mortintoj perfidis sian landon. Ekde tiam estis aliaj ŝanĝoj — du, tri,
  li ne povis memori kiom. Tre verŝajne la konfesoj estis reverkitaj kaj
  reverkitaj ĝis la originaj faktoj kaj datoj ne plu eĉ iometete gravis. La
  estinteco ne nur ŝanĝiĝis, ĝi ŝanĝiĝis konstante. Kio plej koŝmare
  afliktis lin, estis ke li neniam klare komprenis kial oni entreprenis la
  gigantan falsadon. La tujaj avantaĝoj de falsado de la estinteco ests
  evidentaj, sed la fundamenta celo estis mistera. Li denove prenis sian
  plumon kaj skribis:</p>

  <p><em>Mi komprenas la KIELON: mi ne komprenas la KIALON.</em></p>

  <p>Li demandis al si, kiel li jam antaŭe multfoje demandis al si, ĉu li
  mem estas frenezulo. Eble frenezulo estas simple unusola veronscianto.
  Iam estis pruvo pri frenezo, kredi ke la tero ĉirkaŭiras la sunon; hodiaŭ,
  kredi ke la estinteco estas neŝanĝebla. Eble nur li sola havis tiun kredon,
  kaj se li estis sola, do li estis frenezulo. Sed la penso ke li estas frenezulo
  ne multe ĝenis lin: la teruraĵo estis ke eble li eraras.</p>

  <p>Li prenis la historilibron por infanoj, kaj rigardis la portreton de
  Granda Frato kiu estis ĝia antaŭbildo. La hipnotigaj okuloj rigardadis en
  liajn proprajn. Estis kvazaŭ ia granda forto premis onin — io penetris la
  kranion, batadis la cerbon, perterure nuligis oniajn kredojn, persvadis
  onin, preskaŭ, malkredi la ateston de oniaj propraj perceptoj. Iam, la
  Partio anoncos ke du plus du estas kvin, kaj oni devos kredi ĝin. Estis
  neeviteble ke ili faros tiun pretendon, pli-malpli frue: la logiko de ilia
  fundamento postulis ĝin. Ne nur la validon de spertoj, sed eĉ la
  ekziston mem de la ekstera realo senparole neis ilia filozofio. La plejĉefa
  herezo estis ordinara racio. Kaj kio plej teruris ne estis ke ili mortigos
  vin pro via alikredo, sed ke eble ili pravis. Ĉar, vere, kiel ni scias ke du
  plus du estas kvar? Aŭ ke la gravita forto realas? Se kaj la estinteco kaj
  la ekstera mondo mem ekzistas nur en la menso, kaj se la menso mem
  estas regebla, kio sekvas?</p>

  <p>Sed ne! Lia kuraĝo ŝajnis firmiĝi propraage. La vizaĝo de O’Brien,
  ne alvokite de iu evidenta aludo, flosis en lian menson. Li sciis, pli certe
  ol antaŭe, ke O’Brien estas lia samideano. Li verkas la taglibron por
  O’Brien — skribas por O’Brien: ĝi estis kia senfina letero kiu neniam
  estos legita, sed kiu estis adresita al specifa persono, kaj ricevis sian
  koloron per tiu fakto.</p>

  <p>La Partio ordonis ke oni forgesu la ateston de la okuloj kaj oreloj.
  Tio estis ilia plej grava, plej esenca ordono. Lia koro feblis dum li pensis
  pri la enorma potenco starigita kontraŭ li, la facilo per kiu ajna Partia
  intelektulo superus lin debate, la subtilaj argumentoj kiujn li ne povis
  kompreni, neniel povus respondi. Tamen ĉe li estis la vero! Ili
  malpravis, li pravis. La evidento, la absurdo, kaj la vero nepre devas esti
  defendataj. La vero estas vera, firmu pri tio! La solida mondo ekzistas,
  ĝiaj leĝoj ne ŝanĝiĝas. Ŝtonoj duras, akvo malsekas, objektoj ne
  subtenataj falas direkte al la centro de la tero. Kun la sento ke li parolas
  al O’Brien, kaj ankaŭ ke li esprimas gravan aksiomon, li skribis:</p>

  <p><em>La libero estas la libero diri ke du plus du estas kvar. Se tio estas
  akceptita, ĉio alia sekvas.</em></p>

</section>
<section class="chapter" epub:type="bodymatter chapter" id="chapter_08">

	<h2>8</h2>

	<p>El ie, funde de koridoro, la odoro de rostiĝanta kafo — vera kafo, ne
  Kafo por la Venko — flosis en la straton. Winston senintence paŭzis.
  Dum eble du sekundoj li reestis en la duone forgesita mondo de sia
  infaneco. Post tio, pordo bruege fermiĝis, ŝajnante fortranĉi la odoron
  tiel abrupte ke ĝi povus esti sono.</p>

  <p>Li estis marŝinta plurajn kilometrojn sur pavimoj, kaj lia varika
  ulcero doloradis. Jam la duan fojon en tri semajnoj, li mankis vespere ĉe
  la Komunuma Centro: malprudenta ago, ĉar oni povis esti certa ke la
  nombro da oniaj ĉeestoj en la centro estas zorge kontrolata. Principe
  Partiano ne havis liberan tempon, kaj estis neniam sola, escepte de dum
  en la lito. Estis antaŭsupozite, ke kiam oni ne laboras, manĝas, aŭ
  dormas, oni partoprenas en ia komunuma distro. Fari ion kio supozigus
  emon esti sola, eĉ promeni neakompanate, estis ĉiam iomete danĝere.
  Estis vorto por tio en Novparolo: memvivo, kio signifis individuismon
  kaj nekonformemon. Sed ĉivespere dum li venis el la Ministrejo, la freŝa
  trankvileco de la aprila aero tentis lin. La ĉielo aspektis pli varmeblua ol
  ĝis tiam tiujare, kaj subite la longa, brua vespero en la Centro, la tedaj,
  lacigaj ludoj, la prelegoj, la grincanta kamarademo oleita per ĝino,
  ŝajnis netolerebla. Impulse li forturnis sin de la bushaltejo, kaj vagis en
  la labirinton Londonan, unue suden, poste orienten, poste retroe
  norden, perdigante sin inter nekonataj stratoj, kaj apenaŭ konsciante
  pri kiudirekte li iras.</p>

  <p>“<em>Se espero ekzistas,</em>” li estis skribinta en la taglibro, “<em>ĝi troveblas inter
  la proloj.</em>” Tiuj vortoj ripete revenis en lian menson, deklaro pri mistika
  vero kaj palpebla absurdaĵo. Li estis ie en la neklaraj, brunkoloraj
  kvartalaĉoj, norde kaj oriente de kio iam estis la Stacio Sankta Pancras.
  Li marŝis laŭ ŝtonera strato de malgrandaj duetaĝaj domoj kun
  mistraktitaj pordejoj kiuj kondukis rekte al la pavino, kaj kiuj iel kurioze
  pensigis pri ratotruoj. En kaj ekster la obskuraj pordejoj, kaj laŭ
  mallarĝaj stratkoridoroj kiuj debranĉis ambaŭflanke, homoj svarmis
  mirige multenombre — knabinoj plenbelaj, kun krude ruĝfarbitaj buŝoj,
  kaj junuloj kiuj ĉasas la knabinojn, kaj ŝvelintaj pezmarŝantaj virinoj,
  kiuj demonstris kiel aspektos la knabinoj post deko da jaroj, kaj
  maljunaj klinitaj uloj, kiuj trenas sin dispiede, kaj kuntrenas senŝuajn
  infanojn kiuj ludas en la flakoj, kaj poste diskuras pro koleraj krioj de
  iliaj patrinoj. Ĉirkaŭ kvarono de la fenestroj en la strato estis rompitaj,
  kaj perligne kovritaj. La plej granda parto de la homoj tute ne atentis
  Winstonon; kelkaj okulumis lin pro ia partekaŝata scivolemo. Du
  monstre grandaj virinoj, kun brikruĝaj antaŭbrakoj krucitaj trans iliajn
  ŝirmtukojn, konversaciis ekster pordejo. Winston aŭdis erojn da
  parolado, dum li proksimiĝis.</p>

  <p><em>“Jes,” mi diras ŝin, “jae sendube,” mi diras. “Sed se vi estus miapozicie,
  vi farus samon kion mi faris. Kritiki facilas,” mi diras, “sed vi ne samhavas
  problemojn kiajn mi,”</em></p>

  <p><em>“Aĥ,” diris la alia, “ĝuste tiel. Ĝuste tiele.”</em></p>

  <p>La fortesonaj voĉoj abrupte ĉesis. La virinoj ekzamenis lin
  malamsilente, dum li pasis. Sed ne estis, tutvere, malamo; nur ia
  malfido, dummomenta rigidiĝo, kvazaŭ pasas ia nekonata besto. La
  blua kombineo de la Partio certe ne estis kutime vidata en tiaj lokoj,
  krom se oni specife venis tien. La patroloj eble haltigus onin, se hazarde
  ili renkontus onin. “Bonvolu lasi min rigardi viajn identigilojn,
  kamarado. Kial vi estas ĉi tie? Je kiu horo vi foriris el via laborejo? Ĉu vi
  kutime marŝas hejmen ĉiloke?” — kaj tiel plu, kaj cetere. Ja ne ekzistis
  regulo kontraŭ hejmenmarŝado laŭ nekutima vojo: sed tio sufiĉus por
  atentigi la Penspolicon pri oni, se ĝi aŭdus pri la ago.</p>

  <p>Subite la tuta strato tumultiĝis. Aŭdiĝis avertokrioj ĉiuflanke. La
  homoj kuregis en la pordejojn kvazaŭ kunikloj. Junulino saltis el
  pordejo iomete antaŭ Winston, ekkaptis infaneton ludantan en flako,
  hastege kovris ĝin per sia ŝirmotuko, kaj retrosaltis, kvazaŭ per unusola
  moviĝo. Sammomente viro vestita per koncertineca nigra kompleto, kiu
  ekaperis el flankstrateto, kuris direkte al Winston, ekscitite gestante
  ĉielen.</p>

  <p>“Vaporanto!” li kriis. “Atentu, moŝto! Tuj superkape! Kuŝigu vin,
  rapide!”</p>

  <p>“Vaporanto” estis kromnomo kiun, ial ajn, la proloj donis al
  raketbomboj. Winston tuj ĵetis sin survizaĝen. La proloj preskaŭ ĉiam
  pravis, kiam ili faris tian averton. Ili ŝajnis havi ian instinkton, kiu
  antaŭinformis ilin, kelkajn sekundojn antaŭ la alveno de raketo,
  kvankam la raketoj supozeble flugis pli rapide ol sono. Winston
  kunpremis siajn antaŭbrakojn super sia kapo. Aŭdiĝis bruego, kiu ŝajnis
  saltigi la pavimon; aro da nepezaĵoj pluvis sur lian dorson. Stariĝinte, li
  vidis ke lin kovris vitreroj el la plej proksima fenestro.</p>

  <p>Li plumarŝis. La bombo estis nuliginta grupon de domoj, 200
  metrojn for antaŭ li. Nigra fumstrio pendis en la ĉielo, kaj sub ĝi nebulo
  de gipsa pulvoro, en kiu homamaso jam formiĝadis ĉirkaŭ la ruinaĵoj.
  Estis malgranda gipsa monteto kuŝanta sur la pavimo antaŭ li, kaj li
  povis vidi ke en ĝia mezo estas hela ruĝa strio. Kiam li atingis ĝin, li
  vidis ke ĝi estas homa mano detranĉita ĉe la pojno. Escepte de la
  sanganta finaĵo, la mano estis tiom tute blankigita, ke ĝi similis gipsan
  muldaĵon.</p>

  <p>Li piedbatis la aĵon en la defluilon, kaj post tio, por eviti la
  homamason, li turnis sin por laŭiri dekstran flankstraton. Post du-tri
  minutoj li estis for de la regiono detruita de la bombo, kaj la sordida
  svarmanta vivantaro de la stratoj plu vivis, kvazaŭ nenio estis okazinta.
  Estis preskaŭ la dudeka horo, kaj la drinkbutikoj kiujn frekventadis la
  proloj (“publoj”<a epub:type="noteref" href="#n5">*</a> estis ilia kutima nomo por tiuj butikoj) estis plenplenaj
  de klientoj. El iliaj malpuraĉaj svingopordoj, konstante malfermataj kaj
  refermataj, elodoris urino, segaĵeroj, kaj amara biero. En angulo formita
  de antaŭenpuŝiĝanta domfronto, tri viroj staris tre proksimaj unu al la
  alia, la centra viro tenis falditan ĵurnalon, kiun la aliaj du studadis trans
  lian ŝultron. Eĉ antaŭ ol esti sufiĉe proksima por distingi iliajn mienojn,
  Winston povis vidi ilian plenan sindediĉon, per ĉiu linio de iliaj korpoj.
  Evidente ian gravan novaĵon ili legas. Li estis kelkajn paŝojn distance de
  ili, kiam subite la grupo disiĝis, kaj du el la viroj violente interdisputis.
  Dummomente aspektis ke ili tuj interbatalos.</p>

  <aside epub:type="footnote" id="n5">
    <p>Mallongigo de “Publikaj domoj”, t.e. publikaj drinkejoj.— Trad.</p>
  </aside>

  <p>“Ĉu vi merde ne povas aŭdi kion mi diras? Mi diras al vi ke neniu
  numero finiĝanta per sep tute neniam gajnis jam de dekkvar monatoj!”</p>

  <p>“Jes ja, tamen!”</p>

  <p>“Ne ja! Hejme mi havas la tutan aron, de du plenaj jaroj skribataj
  sur peco de papero. Mi kopias ilin horloĝregule. Kaj mi diras al vi, ke
  neniu numero finiĝanta per sep—”</p>

  <p>“Jes tamen, sep ja gajnis! Mi povus preskaŭ diri al vi la merdan
  numeron. Kvar nul sep, tiel finiĝis. Estis en februaro — dua semajno de
  februaro.”</p>

  <p>“Februaro, je via avinaĉo! Mi havas ĉiujn skribitajn nigrablanke. Kaj
  mi diras al vi, ke neniu numero—”</p>

  <p>“Ho, ĉesu!” diris la tria viro.</p>

  <p>Ili diskutis la loterion. Winston rerigardis, irinte tridek metrojn pli.
  Ili ankoraŭ disputadis, kun vividaj, pasiplenaj vizaĝoj. La Loterio, kun
  sia ĉiusemajna elpago de grandegaj premioj, estis la ununura publika
  evento kiun la proloj serioze atentis. Verŝajne estis pluraj milionoj da
  proloj por kiuj la Loterio estis la precipa, se ne la sola, kialo resti
  vivanta. Ĝi estis ilia ĝojigilo, ilia stultigilo, ilia sendolorigilo, ilia
  intelekta stimulilo. Koncerne la Loterion, eĉ homoj apenaŭ kapablaj legi
  kaj skribi ŝajnis kapablaj fari kompleksegajn kalkulojn, kaj mirige
  klarmemori. Ekzistis tuta tribo da homoj kiuj vivtenis sin simple per
  vendado de sistemoj, antaŭdiroj, kaj bonfortunigaj amuletoj. Winston
  neniel rilatis al la funkciigado de la Loterio, kiun estris la Ministrejo de
  la Abundo, sed li konsciis (efektive, ĉiu en la Partio konsciis) ke la
  premioj estas plejparte nur imagataj. Nur malgrandajn monsumojn oni
  efektive pagis, la gajnintoj de la grandaj premioj estis senekzistaj
  personoj. Pro la manko de vera interkomunikado inter unu parto de
  Oceanio kaj aliaj partoj, ne estis malfacile aranĝi tion.</p>

  <p>Sed se ekzistis espero, ĝi troviĝis inter la proloj. Necesis firmteni
  tiun konvinkiĝon. Vortigite, ĝi sonis akceptinda: nur kiam oni rigardis
  la homojn pasantajn sur la pavimo, ĝi fariĝis nur fiiluzio. La strato al
  kiu li estis turninta sin, iris malsupren laŭ deklivo. Li sentis ke li jam
  antaŭe estis en tiu distrikto, kaj ke estas ĉefa vojo ne malproksime. El ie
  antaŭ li, aŭdigis bruego de kriantaj voĉoj. La strato abrupte turniĝis, kaj
  finiĝis ĉe ŝtuparo, kiu kondukis al suba strato, kie kelkaj standistoj
  vendis malfreŝaspektajn legomojn. Tiumomente, Winston memoris kie
  li estas. La flankstrato iras al la ĉefstrato, kaj post la sekva turno,
  apenaŭ kvin minutojn for, estas la fatrasvendejo, kie li aĉetis la
  neenpresitan libron, kiu nun estas lia taglibro. Kaj en skribilbutiko ne
  malproksima, li aĉetis sian plumingon kaj sian botelon da inko.</p>

  <p>Li paŭzis momente ĉe la supro de la ŝtupoj. Ĉe la kontraŭa flanko
  de la strateto estis maleleganta publeto, kies fenestroj aspektis
  obskuretaj, sed efektive nur estis kovritaj de polvo. Tre maljuna viro,
  kliniĝa sed aktiva, kun blankaj lipharoj kiuj antaŭstaras kvazaŭ tiuj de
  salikoko, perŝove malfermis la svingopordon kaj eniris. Dum Winston
  staris rigardante, li ekpensis ke tiu maljunulo, kiu estas nepre almenaŭ
  okdekjaraĝa, jam estis mezaĝa kiam la Revolucio okazis. Li kaj
  manpleno da aliaj similaĝuloj estas la lasta nun ekzistanta ligo kun la
  malaperinta mondo de kapitalismo. En la Partio mem restas malmultaj
  personoj kies ideoj estis formitaj antaŭ la Revolucio. La malpli juna
  generacio estis plejparte ekstermita dum la grandaj Purigoj de la 50’oj
  kaj 60’oj, kaj la nemultaj postvivantoj jam antaŭ longe estis per teruro
  devigitaj intelekte cedi. Se ja ekzistas persono ankoraŭ vivanta kiu
  povus diri la veron pri kondiĉoj en la frua parto de la jarcento, nepre tiu
  persono estas prolo. Subite la historilibra teksto, kiun li kopiis en sian
  taglibron, revenis en la menson de Winston, kaj freneza impulso
  ekkaptis lin. Li eniros la publon, li konatiĝos kun tiu maljunulo, kaj li
  demandos al li: “Parolu pri via vivo dum vi estis knabo. Kia estis la vivo
  en tiu epoko? Ĉu la vivo estis pli bona ol nun, aŭ malpli bona?”</p>

  <p>Rapide, por ke li ne havu sufiĉan tempon por ektimi, li
  malsupreniris la ŝtupojn kaj transiris la mallarĝan straton. Kompreneble
  estis freneze. Kiel kutime, ne ekzistis specifa regulo kontraŭ
  konversaciado kun proloj, kaj frekventado de iliaj publoj, sed tiaj agoj
  estis multe tro malkutimaj por ne esti rimarkataj. Se la patroloj alvenos,
  li eble povos pledi ke lin atakis svenemo, sed estas malverŝajne ke ili
  kredos lin. Li puŝmalfermis la pordon, kaj hida fromaĝeca odoro de
  amara biero trafis lian vizaĝon. Dum li eniris, la bruo de voĉoj fadis ĝis
  nur duono de sia antaŭa laŭteco. Li povis senti ke malantaŭ lia dorso,
  ĉiu okulumas lian bluan kombineon. Ĵetludado de sagetoj, okazanta ĉe
  la alia finaĵo de la ĉambro, interrompiĝis dum eble ĉirkaŭ tridek
  sekundoj. La maljunulo kiun li sekvis, staris ĉe la drinktabulo,
  kverelante pri io kun la servisto, kiu estis granda, dika, hoknaza junulo
  kun enormaj antaŭbrakoj. Densa grupo da aliaj, ĉirkaŭstarantaj kun
  glasoj en la manoj, rigardadis la scenon.</p>

  <p>“Mi petis vin ĝentile, ĉu ne?” diris la maljunulo, rektigante siajn
  ŝultrojn kolerege. “Ĉu vi vere diras al mi ke vi ne havas pajnttason<a epub:type="noteref" href="#n6">*</a> en la
  tuta merda drinkejo?”</p>

  <aside epub:type="footnote" id="n6">
    <p>Antaŭdecimala mezuro kutima en la Anglalingvaj landoj. En Britio, unu pajnto =
  0,568 litro. — Trad.</p>
  </aside>

  <p>“Kaj kio, je la nomo de l’ infero, estas pajnto?” diris la servisto,
  klinante sin antaŭen kun la fingropintoj sur la tabulo.</p>

  <p>“Aŭdu lin! Nomas sin drinkejisto kaj ne scias kio estas pajnto! Nu,
  pajnto estas duono de kvarto<a epub:type="noteref" href="#n7">*</a>, kaj estas kvar kvartoj en galjono.
  Sendube necesos nun instrui al vi la abocon.”</p>

  <aside epub:type="footnote" id="n7">
    <p>Unu kvarto = 1,137 litroj. — Trad.</p>
  </aside>

  <p>“Neniam aŭdis pri ili,” diris la drinkejisto kurte. “Litron kaj
  duonlitron — nur tiujn ni vendas. Jen la glasoj sur la breto antaŭ vi.”</p>

  <p>“Mi volas pajnton,” insistis la viro. “Vi povus tutfacile verŝi pajnton
  por mi. Ni ne havis tiujn merdajn litrojn, kiam mi estis junulo.”</p>

  <p>“Kiam vi estis junulo, ni ĉiuj ankoraŭ loĝis en la arbosuproj,” diris la
  drinkejisto, sardone regardetante la aliajn klientojn.</p>

  <p>Aŭdiĝis ridego, kaj la malkvieto kiun kaŭzis la eniro de Winston
  ŝajnis malaperi. La blankhara vizaĝo de la maljunulo ruĝiĝis. Li deturnis
  sin, murmurante al si, kaj batiĝis kontraŭ Winstonon. Winston milde
  prenis lian brakon.</p>

  <p>“Ĉu vi permesas ke mi proponu al vi trinkon?” li diris.</p>

  <p>“Vi estas ĝentilulo,” diris la alia, rerektigante siajn ŝultrojn. Li ŝajne
  ne rimarkis la bluan kombineon de Winston. “Pajnton!” li aldonis
  agrese al la drinkejisto. “Pajnton da ebriaĵo.”</p>

  <p>La drinkejisto verŝis du duonlitrojn da malhelbruna biero en dikajn
  glasojn kiujn li estis rinsinta en sitelo sub la servotabulo. Biero estis la
  nura drinkaĵo aĉetebla en la publoj de la proloj. La proloj ne rajtis trinki
  ĝinon, kvankam, en la praktiko, ili sufiĉe facile akiris ĝin. La ĵetsageta
  ludo denove plene aktivis, kaj la densa grupo da viroj ĉe la drinktablo
  rekomencis diskutadi loteribiletojn. Oni dummomente forgesis la
  ĉeeston de Winston. Estis ligna tablo sub la fenestro, kie li kaj la
  maljunulo povos konversacii sen riski esti aŭskultataj. Estis terure
  danĝere, sed ĉiukaze ne estis teleekrano en la ĉambro, pri tio li certigis
  sin tuj kiam li envenis.</p>

  <p>“Li tutfacile povus elverŝi por mi pajnton,” grumblis la maljunulo
  dum li komfortigis sin malantaŭ glaso. “Duonlitro ne sufiĉas. Ĝi ne
  satigas. Kaj tuta litro estas tro multa. Ĝi likigas mian vezikon. Kaj la
  prezo troas.”</p>

  <p>“Nepre vi vidis grandajn ŝanĝojn, de kiam vi estis junulo,” diris
  Winston iom malcerte.</p>

  <p>La rigardo far la palbluaj okuloj de la maljunulo moviĝis de la
  celtabulo de la sagetludo al la servotabulo, kaj de la servotablulo al la
  pordo de la Porvira Necesejo, kvazaŭ volante kredigi ke la ŝanĝoj okazis
  en la drinkoĉambro.</p>

  <p>“La biero estis pli bona,” li fine diris. “Kaj malpli kara! Kiam mi
  estis junulo, milda biero — ebriaĵo, tiel ni nomis ĝin — kostis kvar
  pencojn por pajnto. Estis antaŭ la milito, kompreneble.”</p>

  <p>“Kiu el la militoj?” diris Winston.</p>

  <p>“Ĉiuj militoj,” diris la maljunulo nespecife. Li reprenis sian glason,
  kaj liaj ŝultroj rerektiĝis. “Por ke vi plej bonfartu!”</p>

  <p>En lia maldika gorĝo la akrapinta adampomo supren-malsupreniris
  mirige rapide, kaj la biero malaperis. Winston paŝis al la servotabulo,
  kaj revenis kun du pliaj duonlitroj. Ŝajne la maljunulo forgesis sian
  rifuzon trinki tutan litron.</p>

  <p>“Vi multe pli aĝas ol mi,” diris Winston. “Nepre vi estis
  plenkreskinta, antaŭ ol mi naskiĝis. Vi povas memori kia estis la vivo en
  la malnovaj tagoj, antaŭ la Revolucio. Homoj miaaĝaj vere nenion scias
  pri tiuj malnovaj epokoj. Ni povas legi pri ili nur en libroj, kaj kion diras
  la libroj eble ne estas prava. Mi volas aŭdi vian opinion pri tio. La
  historilibroj diras ke la vivo antaŭ la Revolucio estis tute malsimila al la
  aktuala vivo. Estis grandega subpremado, maljusteco, malriĉo pli
  giganta ol ni povus nun imagi. Ĉi tie en Londono, la plejgranda parto de
  la popolo neniam havis sufiĉe da manĝaĵoj, ekde sia naskiĝo ĝis sia
  morto. Duono de la popolo eĉ ne havis botojn sur siaj piedoj. Ili laboris
  dek du horojn ĉiutage, jam naŭjaraĝaj ili ne plu frekventis lernejon, ili
  dormis dekope en unu ĉambro. Kaj samtempe estis tre malgranda
  nombro da personoj, nur kelkmil, — oni nomis ilin kapitalistoj — kiuj
  estis riĉaj kaj potencaj. Ili posedis ĉion posedeblan. Ili loĝis en grandaj
  belegaj domoj kun tridek servistoj, ili veturadis en aŭtomobiloj, kaj
  kaleŝoj tirataj de kvar ĉevaloj, ili trinkis ĉampanon, ili surhavis
  cilindrajn ĉapelojn —”</p>

  <p>La maljunulo ekinteresiĝis.</p>

  <p>“Cilindraj ĉapeloj!” li diris. “Kurioze ke vi mencias ilin. Ĝuste ili
  eniris mian menson hieraŭ, mi ne scias la kialon. Mi simple pensis: mi
  jam de jaroj ne vidas cilindran ĉapelon. Kiam mi lastafoje surhavis tian,
  estis dum la funebraĵoj por mia bofratino. Kaj tio okazis — nu, mi ne
  povus diri la daton, sed nepre antaŭ almenaŭ kvindek jaroj.
  Kompreneble, mi nur luis ĝin por la evento, komprenu.”</p>

  <p>“Ne vere gravas pri la cilindraj ĉapeloj,” diris Winston pacience. “Mi
  celas diri: tiuj kapitalistoj — ili kaj kelkaj juristoj kaj pastroj kc., kiuj
  pergajnis sian vivon per ili — estis la estroj de la mondo. Ĉio ekzistis
  specife por ili. Vi — la ordinaraj homoj, la laboristoj — estis iliaj
  sklavoj. Ili povis trakti vin laŭdezire. Ili povis forsendi vin al Kanado,
  kvazaŭ brutojn. Ili povis amori kun viaj filinoj laŭvole. Ili povis ordoni
  ke vi estu vipataj, per io nomata skurĝo. Vi eĉ devis depreni la ĉapon,
  kiam vi preterpasis ilin. Ĉiu kapitalisto estis akompanata de grupo da
  lakeoj kiuj —”</p>

  <p>La maljunulo reinteresiĝis.</p>

  <p>“Lakeoj!” li diris. “Jen vorto kiun delonge mi ne aŭdas. Lakeoj! Tio
  vere malantaŭenigas mian memoron, ja. Mi memoras, ho, antaŭ
  multego da jaroj — kelkfoje mi iris al Hide Park<a epub:type="noteref" href="#n8">*</a> dum dimanĉa
  posttagmezo por aŭdi la paroladantojn. Savarmeo, Romkatolikoj, Judoj,
  Hindianoj — ĉiaj personoj. Kaj unu viro — nu, mi ne povas memori lian
  nomon, sed tre impana paroladisto li estis. Li vere kondamnis ilin!
  ‘Lakeoj!’ li diris, ‘lakeoj de la burĝaro! Helpantoj de la reganta klaso!’
  Parazitoj —jen alia. Kaj hienoj — li certe nomis ilin hienoj.
  Kompreneble li parolis pri la Laborista Partio, komprenu.”</p>

  <aside epub:type="footnote" id="n8">
    <p>Parko en Londono, kie ĉiu rajtas libere paroladi antaŭ la publiko, pri iu ajn temo. —
  Trad.</p>
  </aside>

  <p>Winston sentis ke ili ne parolas pri la sama afero.</p>

  <p>“Kion mi vere volis scii estas:” li diris, “Ĉu vi vere opinias ke vi
  estas pli libera nun, ol en tiu malnova epoko? Ĉu oni traktas vin pli kiel
  homon? En la malnova epoko, la riĉuloj, la superuloj —”</p>

  <p>“La Ĉambro de Lordoj<a epub:type="noteref" href="#n9">*</a>,” interrompis la maljunulo, memoroplene.</p>

  <aside epub:type="footnote" id="n9">
    <p>La supra ĉambro en la Brita parlamento; antaŭ la jaro 2001, rajtis voĉdoni en tiu
  ĉambro ĉiuj nobeloj Britaj. Tiu ĉambro rajtis kritiki leĝojn faritajn en la elektita
  malsupra ĉambro. — Trad.</p>
  </aside>

  <p>“La Ĉambro de Lordoj, jes. “Kion mi demandas estas: ĉu tiuj homoj
  povis trakti vin kiel malsuperulojn, nur ĉar ili estis riĉaj, kaj vi estis
  malriĉaj. Ĉu, ekzemple, estas fakto ke vi devis nomi ilin ‘Moŝto’, kaj
  depreni vian ĉapon, kiam vi pasis ilin.”</p>

  <p>La maljunulo ŝajnis profunde pensadi. Li trinkis eble kvaronon da
  sia biero, antaŭ ol respondi.</p>

  <p>“Jes,” li diris. “Ili ŝatis ke oni tuŝu sian ĉapon, honore al ili. Tio
  kvazaŭ montris respekton. Mi mem ne samopiniis pri tio, sed sufiĉe
  ofte mi faris. Devis, eble necesas diri.”</p>

  <p>“Kaj ĉu estis kutime — mi nur citas kion mi legis en historilibroj —
  ĉu kutime tiuj homoj kaj iliaj servistoj forpuŝis vin de la pavimo, en la
  defluilon?”</p>

  <p>“Unufoje, iu el ili puŝis min,” diris la maljunulo. “Mi memoras
  kvazaŭ okazis hieraŭ. Estis la Nokto de la Boatkonkuro — oni ege
  tumultis je la Nokto de la Boatkonkuro — kaj mi batiĝas kontraŭ
  junulon en la Avenuo Shaftesbury. Vera altsociulo li estis — formala
  ĉemizo, cilindra ĉapelo, nigra mantelo. Li iom zigzagadis trans la
  pavimon, kaj mi batiĝas kontraŭ lin preskaŭ akcidente. Li diras: ‘Kial vi
  ne atentas kien vi paŝas?’ Mi diras: ‘Ĉu v’ kredas ke vi aĉetis la merdan
  pavimon?’ Li diras: ‘mi detordos vian merdan kapon se vi insultaĉos
  min.’ ‘Mi diras: ‘Vi ebrias. Mi arestigos vin post momento,’ mi diras. Kaj
  kredu min, li metas sian manon sur mian bruston, kaj ŝovas min tiom
  forte, ke mi preskaŭ falas sub la radojn de buso. Nu, mi estis juna
  tiutempe, kaj mi intencis bategi lin, sed —”
  Sento de senpoveco kaptis Winstonon. La memorado de la
  maljunulo estis nur rubejo da detaloj. Eblus pridemandi lin dum la tuta
  tago, sen akiri veran informon. Eblas ke la Partihistorioj ja veras iomete:
  ili eble eĉ plene veras. Li faris lastan provon.</p>

  <p>“Eble mi ne parolis tute klare,” li diris. “Kion mi volas diri estas: Vi
  jam vivis dum tre longa tempo; vi vivis duonon de via vivo antaŭ la
  Revolucio. Ekzemple, en 1925, vi jam estis plenkreskulo. Ĉu vi dirus ke,
  laŭ via nuna memoro, la vivo en 1925 estis pli bona ol nun, aŭ malpli
  bona? Se vi povus elekti, ĉu vi preferus vivi tiam aŭ nun?”</p>

  <p>La maljunulo rigardis mediteme la saget-celtabulon. Li eltrinkis
  sian bieron, malpli rapide ol antaŭe. Kiam li parolis, estis kun tolerema
  filozofiema tono, kvazaŭ la biero mildigis lin.</p>

  <p>“Mi scias kion vi supozas ke mi diros,” li diris. “Vi supozas ke mi
  dirus ke mi preferus denove esti juna. La plej multaj personoj dirus ke
  ili preferus esti junaj, se vi demandus al ili. Oni havas bonan sanon kaj
  forton kiam oni junas. Kiam oni atingas mian aĝon, oni neniam bone
  fartas. Min suferigas fiege miaj piedoj, kaj mia veziko estas aĉa. Ses-
  sepfoje ĉiunokte ĝi ellitigas min. Aliflanke, estas granda avantaĝo, kiam
  oni estas maljunulo. Oni ne havas la samajn problemojn. Oni ne rilatas
  kun la inoj, kaj tio estas bonega afero. Mi ne amoras kun virino jam de
  preskaŭ tridek jaroj, se vi bonvolos kredi min. Nek deziris, efektive.”</p>

  <p>Winston retroklinis sin kontraŭ la muron. Ne utilus plu demandi.
  Li estis aĉetonta pli da biero, kiam la maljunulo subite stariĝis kaj
  paŝetis rapide en la odoraĉantan urinejon ĉe la flanko de la ĉambro. La
  ekstra duonlitro jam afliktis lin. Winston sidis dum unu aŭ du minutoj,
  rigardante sian malplenan glason, kaj li apenaŭ rimarkis, kiam liaj
  piedoj reportis lin en la straton. Post malpli ol dudek jaroj, li pensis, la
  giganta sed simpla demando: “Ĉu la vivo estis pli bona antaŭ la
  Revolucio ol nun?” jam neniam denove estos respondebla. Sed,
  praktike, ĝi jam nun estas nerespondebla, ĉar eĉ la malmultaj disaj
  postvivintoj el la antikva mondo ne kapablas kompari unu epokon kun
  alia. Ili memoras milionon da senutilaĵoj, kverelon kun kunlaboranto,
  serĉon al perdita pumpilo por biciklo, la esprimon sur la vizaĝo de
  antaŭ longe mortinta fratino, la kirliĝadon de la polvo dum ventoplena
  mateno antaŭ sepdek jaroj: sed ĉiuj gravaj faktoj estas ekster ilia
  vidpovo. Ili estas kia formiko, kapabla vidi malgrandaĵojn, sed nenion
  grandan. Kaj post la ĉeso de la memoro, kaj post la falsado de la
  registroj — post tio, la pretendo de la Partio ke ĝi plibonigis la
  kondiĉojn de la homa vivo estos akceptenda, ĉar ne plu ekzistos, kaj
  neniam povos denove ekzisti, ia normo al kiu ĝi estos komparebla.</p>

  <p>Tiumomente, lia penstemo ekĉesis. Li haltis kaj suprenrigardis. Li
  estis en mallarĝa strato, kun kelkaj senlumaj butiketoj inter loĝejoj. Tuj
  super lia kapo pendis tri rustiĝintaj metalaj pilketoj, kiuj laŭaspekte iam
  estis orkovritaj. Li kredis iel koni la lokon. Kompreneble! Li staras
  ekster la fatrasbutiko kie li aĉetis la taglibron.</p>

  <p>Ektimo trairis lin. La iama aĉeto de la libro estis sufiĉe riskoplena
  ago, kaj li ĵuris al si neniam reproksimiĝi al tiu loko. Tamen, tuj kiam li
  permesis al la pensoj vagadi, liaj piedoj reportis lin ĉi tien propravole.
  Sed precize kontraŭ tiaj sinmortigaj impulsoj li esperis gardi sin, per
  skribado en la taglibro. Samtempe li rimarkis ke kvankam estas preskaŭ
  la dudekunua horo, la butiko ankoraŭ estas nefermita. Sentante ke li
  estos malpli elstara ene, ol restante sur la pavimo, li tramarŝis la
  pordejon. Demandite, li povus kredigeble diri ke li serĉas aĉeti
  razklingojn.</p>

  <p>La posedanto ĵus lumigis pendandan olelampon, kiu faris malpuran
  sed amikan odoron. Li estis viro eble sesdekjaraĝa, febla kaj klina, kun
  longa, amikaspekta nazo, kaj mildaj okuloj misaspektigataj de dikaj
  okulvitroj. Lia hararo estis preskaŭ blanka, sed liaj brovoj estis dikaj kaj
  ankoraŭ nigraj. Liaj okulvitroj, liaj mildaj, malkvietaj moviĝoj, kaj la
  fakto ke li surhavas malnovan jakon el nigra veluro, donis al li
  malklaran intelektulan aspekton, kvazaŭ li estis ia literaturisto, aŭ eble
  muzikisto. Lia voĉo estis softa, kvazaŭ fadema, kaj lia akĉento estis
  malpli aĉa ol tiu de la plej multaj proloj.</p>

  <p>“Mi rekonis vin sur la pavimo,” li diris tuj. “Vi estas la sinjoro kiu
  aĉetis la memoralbumon por junulino. Tio estis tre bela paperspeco, jes
  vere. Kremlamena, tiel oni nomis ĝin. Oni ne fabrikas tian paperon jam
  de — nu, verŝajne kvindek jaroj.” Li intense rigardis Winstonon trans la
  supron de siaj okulvitroj. “Ĉu mi povas fari ion specifan por vi? Aŭ ĉu vi
  nur deziras ĉirkaŭrigardi?”</p>

  <p>“Mi estis preterpasanta,” diris Winston sendetale. “Mi nur emis
  enveni. Mi nenion specifan serĉas.”</p>

  <p>“Estas bone,” diris la alia, “ĉar mi supozas ke mi ne povus kontentigi
  vin.” Li faris pardonpetan geston per sia molpolma mano. “Vi vidas kiel
  estas; malplena butiko, preskaŭ. Private, inter ni: la komercado pri
  antikvaĵoj estas preskaŭ finita. Oni ne plu deziras ilin, kaj ankaŭ mankas
  stoko. Mebloj, ceramkaĵoj, vitro, ĉio iom post iom disrompiĝis. Kaj
  kompreneble oni plejparte jam fandis la metalaĵojn. Jam de jaroj mi ne
  vidas latunan kandelingon.”</p>

  <p>La malgranda interno de la butiko estis efektive malkomfortige
  plena, sed estis en ĝi preskaŭ nenio eĉ valoreta. La kvanto da libera
  spaco sur la planko estis tre limigita, ĉar ĉie apud la muroj estis stakoj
  da nenombreblaj polvkovritaj bildokadroj. En la fenestro estis pletoj da
  boltoj kaj boltingoj, trivitaj ĉiziloj, poŝtranĉiloj kun rompitaj klingoj,
  rustetaj brakhorloĝoj kiuj ne eĉ ŝajnigis funkcii, kaj diversaj aliaj
  fatrasaĵoj. Nur sur malgranda tablo en angulo estis aro da diversaĵoj —
  lakitaj flartabakujoj, agataj broĉoj, kaj tiaĵoj — inter kiuj laŭaspekte eble
  estus io interesa. Dum Winston vagis cele la tablon, lia vido ektrafis
  rondan glataĵon kiu brilis softe en la lamplumo, kaj li prenis ĝin.</p>

  <p>Ĝi estis peza vitraĵo, kurba unuflanke, kaj plata aliflanke, tiel ke ĝi
  estis preskaŭ hemisfero. Estis kurioza softeco, kvazaŭ de pluvakvo, en
  kaj la koloro kaj la teksturo de la vitro. En ĝia koro, kun aspekto
  pligrandigita de la kurba surfaco, estis stranga, palruĝa, kompleksa
  objekto, kiu memorigis pri rozo aŭ maranemono.</p>

  <p>“Kio ĝi estas?” diris Winston, fascinate.</p>

  <p>“Jen koralo, tio,” diris la maljunulo. “Sendube el la Hindia Oceano.
  Oni iam iel envitrigis ĝin. Tio estis farita antaŭ ne malpli ol cent jaroj.
  Pli ol cent, laŭaspekte.”</p>

  <p>“Ĝi estas bela,” diris Winston.</p>

  <p>“Ĝi ja estas bela,” diris la alia, apreze. “Sed ne multaj personoj dirus
  tion nuntempe.” Li tusis. “Nu, se eventuale vi dezirus aĉeti ĝin, vi devus
  pagi kvar dolarojn. Mi povas memori tempon kiam io tia kostus ok
  pundojn, kaj ok pundoj estis — nu, mi ne povas facile kalkuli tion, sed
  temis pri multa mono. Sed kiu interesiĝas pri aŭtentaj antikvaĵoj
  nuntempe, eĉ kvankam plu restas nur malmultaj?”</p>

  <p>Winston tuj pagis la kvar dolarojn, kaj metis la dezirataĵon en sian
  poŝon. Kio allogis lin pri ĝi, ne estis tiom ĝia belo, kiom la karaktero
  kiun ĝi ŝajnis havi, ke ĝi apartenis al epoko tre malsimila al la nuna. La
  softa, pluvakveca vitro estis malsimila al ĉiu vitro kiun iam li vidis. La
  objekto estis duoble alloga pro sia ŝajna senutileco, kvankam li povis
  diveni ke iam oni intencis ke ĝi estu pezilo por kunteni paperfoliojn. Ĝi
  multe pezis en lia poŝo, sed bonŝance ĝi ne videble ŝveligis ĝin. Estus
  kurioze, eĉ kompromite, ke Partiano havas ion tian. Ĉio malnova, kaj,
  efektive, ĉio bela, ĉiam estis pridubiga. Ricevinte la kvar dolarojn, la
  maljunulo fariĝis videble pli gaja. Winston ekkonsciis ke li estus
  akceptinta tri, aŭ eĉ nur du dolarojn.</p>

  <p>“Estas alia ĉambro en la supra etaĝo, kiun eble vi dezirus rigardi,” li
  diris. “Ne estas multo. Nur kelkaj eretoj. Ni bezonos lampon, se ni iros
  supren.”</p>

  <p>Li lumigis alian lampon, kaj, kun dorso klineta, gvidis malrapide
  supren laŭ la kruta kaj trivita ŝtuparo, kaj laŭlonge de malgranda
  koridoro, en ĉambron el kiu videblis ne la strato, sed ŝtonere pavimita
  korto, kaj arego da kamensuproj. Winston rimarkis ke la mebloj restis
  aranĝitaj kvazaŭ temus pri loĝĉambro. Estis tapiŝa strio sur la planko,
  unu-du bildoj sur la muroj, kaj profunda fotelo el latoj apud la kameno.
  Malnovmoda vitra horloĝo, kun dekdu-hora faco, tiktakis sur la
  kamenobreto. Sub la fenestro, okupante preskaŭ kvaronon de la
  ĉambro, estis enorma lito sur kiu ankoraŭ estis matraco.</p>

  <p>“Ni loĝis ĉi tie, ĝis kiam mortis mia edzino,” diris la maljunulo,
  pardonpetemete. “Mi vendas la meblojn, iom post iom. Nu, jen bela
  mahagona lito, aŭ ĝi estus bela, se eblus elpeli la cimojn. Sed verŝajne vi
  trovus ĝin iom tro granda.”</p>

  <p>Li alte tenis la lampon, por lumigi la tutan ĉambron, kaj en la
  varma nebrila lumo la loko aspektis kurioze agrabla. Penso trafulmis la
  menson de Winston, ke verŝajne estus tre facile lui la ĉambron, pagante
  nur kelkajn dolarojn ĉiusemajne, se li aŭdacus riski tion. Ĝi estis
  sovaĝa, malebla nocio, formetenda tuj kiam pensita; sed la ĉambro
  vekis en li ian nostalgion, ian pramemoron. Ŝajnis al li, ke li scias
  precize kiel oni sentas sidante en ĉi tia ĉambro, en fotelo apud nekaŝita
  fajro, kun oniaj piedoj ĉe la fendro, kaj kaldroneto sur la kuirplato; tute
  sole, tute sekure, dum neniu observas onin, nenies voĉo persekutas
  onin, estas neniu sono escepte de la kantado de la kaldroneto, kaj la
  amikema tiktakado de la horloĝo.</p>

  <p>“Ne estas teleekrano ĉi tie!” li ne povis ne murmuri.</p>

  <p>“Aĥ,” diris la maljunulo, “mi neniam posedis ion tian. Tro multe
  kostas. Kaj ŝajne neniam mi sentis ĝian mankon, ial. Nu, jen agrabla
  klaphava tablo en tiu angulo. Kvankam, kompreneble ,necesus surmeti
  novajn ĉarnirojn, se oni volus uzi la klapojn.”</p>

  <p>Estis malgranda librobretaro en la alia angulo, kaj Winston jam
  estis altirita al ĝi. Ĝi enhavis nur rubon. La elserĉo kaj detruado de
  libroj estis farita same zorge en la prolaj kvarteloj kiel en ĉiu alia. Estis
  tre malverŝajne ke ekzistas ie en Oceanio ekzemplero de libro presita pli
  frue ol 1960. La maljunulo, ankoraŭ portante la lampon, staris antaŭ
  bildo en palisandra kadro, kiu pendas aliflanke de la kameno, kontraŭ la
  lito.</p>

  <p>“Nu, se eventuale vin iel interesus malnovaj bildoj—” li komencis
  delikate.</p>

  <p>Winston transpaŝis por ekzameni la bildon. Ĝi estis ŝtala gravuraĵo
  pri ovala konstruaĵo kun rektangulaj fenestroj, kaj antaŭ la konstruaĵo
  estis tureto. Balustrado ĉirkaŭis la konstruaĵon, kaj malantaŭe estis io
  aspektanta statuo. Winston rigardadis ĝin dum pluraj momentoj. Ĝi
  ŝajnis iomete familiara, kvankam li ne memoris la statuon.</p>

  <p>“La breto estas fiksita al la muro,” diris la maljunulo, “sed mi
  verŝajne povus malŝraŭbi ĝin por vi.”</p>

  <p>“Mi konas tiun konstruaĵon,” fine diris Winston. “Ĝi estas ruino,
  nuntempe. Ĝi estas en la mezo de la strato ekster la Palaco de Justeco.”</p>

  <p>“Prave. Ekster la Tribunalejo. Ĝi estis bombita en — ho, antaŭ
  multaj jaroj. Iam ĝi estis preĝejo, Sankta Klemento Danoj estis ĝia
  nomo.” Li ridetis pardonpeteme, kvazaŭ konsciante ke li diras ion
  iomete absurdan, kaj pludiris: “Oranĝoj, Citronoj, el Klement’ sonoras!”</p>

  <p>“Kion vi diras?” diris Winston.</p>

  <p>“Ho — ‘Oranĝoj, Citronoj, el Klemento sonoras’. Tio estis rimaĵo,
  kiun mi konis kiam mi estis knabeto. Mi ne memoras la sekvajn vortojn,
  sed mi ja scias ke ĝiaj lastaj vortoj estis ‘Venas kandelo por allite vin
  gvidi. Venas hakilo por forhaki la kapon.’ Temis pri ia danco. La
  dancantoj etendas siajn brakojn kaj oni subpaŝas, kaj kiam ili atingas la
  vortojn ‘Venas hakilo por forhaki la kapon.’ ili subenigas la brakojn kaj
  kaptas onin. La kanto konsistis nur el la nomoj de preĝejoj. Ĉiuj
  preĝejoj de Londono estis en ĝi — tio estas, ĉiuj gravaj preĝejoj.”
  Winston demandetis al si, al kiu jarcento apartenis la preĝejo. Ĉiam
  estis malfacile taksi la aĝon de konstruaĵo en Londono. Ĉion gravan kaj
  imponan, se relative novaspektan, oni aŭtomate pretendis kiel post-
  Revolucian konstruaĵon; kaj ĉio evidente malpli nova estis atribuita al iu
  neklara periodo nomita la Mezepoko. La jarcentoj da kapitalismo, laŭ
  onia pretendo, produktis nenion valoran. Oni ne povus lerni pli da
  historio per la arkitekturo ol per libroj. Statuoj, surĉizaĵoj, memorigaj
  ŝtonoj, la nomoj de stratoj — ĉio kio povus lumigi la pasintecon estis
  sisteme ŝanĝita.</p>

  <p>“Mi tute ne sciis ke ĝi estis preĝejo,” li diris.</p>

  <p>“Restas multe da ili, efektive,” diris la maljunulo, “kvankam oni
  utiligas ilin alicele. Aĥ, kiel tekstis tiu rimaĵo? Ha, mi memoras!</p>

  <p><em>‘Oranĝoj, Citronoj’, el Klemento sonoras,</em></p>

  <p><em>‘Vi ŝuldas penceron” el Marteno sonoras</em></p>

  <p>nu, mi ne memoras plion. Pencero, tio estis malgranda kupra
  monero, ĝi aspektis iom kiel cendo.”</p>

  <p>“Kie estis Marteno?” diris Winston.</p>

  <p>“Sankta Marteno? Ĝi ankoraŭ ekzistas. Ĝi estas en la Placo de la
  Venko, apud la bildgalerio. Konstruaĵo kun trianguleca verando, kaj
  kolonoj antaŭ si, kaj granda ŝtuparo.”</p>

  <p>Winston bone konis tiun lokon. Ĝi estis muzeo uzata por
  propagandaj ekspozicioj diversspecaj — laŭskalaj modeloj de
  raketbomboj kaj Flosantaj Fortikaĵoj, vaksaj reproduktoj de fiagoj de la
  malamiko, k.s.</p>

  <p>“Sankta Marteno-en-la-Kamparo, ĝi estis nomata,” klarigis la
  maljunulo, “kvankam mi ne memoras kampojn ie en tiu regiono.”</p>

  <p>Winston ne aĉetis la bildon. Ĝi estus eĉ malpli konvena posedaĵo ol
  la vitra paperpezilo, kaj ne eblus porti ĝin hejmen, krom se ĝi estus
  prenita el sia kadro. Sed li plurestis dum kelkaj minutoj, parolante al la
  maljunulo, kies nomo, li trovis, ne estis Weeks — kiel oni eble supozus
  laŭ la ĉizaĵo super la butikofronto — sed Charrington. S-ro
  Charrington, montriĝis, estis vidvo sesdektrijaraĝa, kaj loĝis ĉi tiun
  butikon jam de tridek jaroj. Dum tiu tuta periodo, li intencis ŝanĝi la
  nomon super la fenestro, sed li neniam efektive faris tion. Tutdum ili
  konversaciadis, la duone memorita rimaĵo ripetadis sin en la kapo de
  Winston. Oranĝoj, Citronoj, el Klemento sonoras, Donu pencerojn el
  Marteno sonoras! Kurioze estis, ke kiam oni ripetis tion al si, oni iluzie
  kvazaŭaŭdis sonorilojn, la sonorilojn de perdita Londono, kiu plu
  ekzistas ie, maskite kaj forgesite. El unu fantoma turo post alia, li ŝajnis
  aŭdi ilin sonoradi. Tamen, laŭ lia memoro li neniam en la reala vivo
  aŭdis sonorilojn de preĝejo.</p>

  <p>Li forlasis S-ron Charringtonon, kaj malsupreniris la ŝtupojn sola,
  por ke la maljunulo ne vidu ke li kontrolas la straton, antaŭ ol paŝi el la
  pordejo. Li jam decidis ke post konvena intervalo — eble monato — li
  akceptos la riskon denove viziti la butikon. Eble ne estus pli danĝere ol
  manki dum vespero ĉe la Centro. La vera malsaĝaĵo estis lia jama
  reveno ĉi tien, aĉetinte la taglibron kaj ne sciante ĉu la butikposedanto
  estas fidinda. Tamen —!</p>

  <p>Jes, li denove pensis, li revenos. Li aĉetos pliajn pecojn de bela
  rubo. Li aĉetos la gravuraĵon pri Sankta Klemento Danes, prenos ĝin el
  ĝia kadro, kaj portos ĝin hejmen kaŝitan sub la jako de lia kombineo. Li
  tiros la ceterajn vortojn de tiu poemo el la memoro de S-ro
  Charrington. Eĉ la freneza projekto lui la supretaĝan ĉambron trafulmis
  lian menson denove. Dum eble kvin sekundoj, ekscito senzorgigis lin,
  kaj li paŝis sur la pavimon tute sen antaŭe kontroli tra la fenestro. Li eĉ
  komencis mallaŭte kanti al si laŭ elpensita melodio —</p>

  <p>“Oranĝoj, Citronoj”, el Klemento sonoras,</p>

  <p>“Vi ŝuldas pencerojn” el Marteno sonoras</p>

  <p>Subite lia koro kvazaŭ glaciiĝis, kaj liaj intestoj akviĝis. Figuro en
  blua kombineo venis laŭ la pavimo, eĉ ne dek metrojn for. Estis la
  knabino el la Departemento de Fikcio, la knabino kun malhela hararo.
  La lumo jam fadis, sed ne estis malfacile rekoni ŝin. Ŝi rekte rigardis
  lian vizaĝon, kaj poste plumarŝis rapide, kvazaŭ ne vidinte lin.</p>

  <p>Dum kelkaj sekundoj Winston estis tro paralizita por sin movi. Post
  tio li turnis sin dekstren, kaj formarŝis peze, dummomente ne
  rimarkante ke li marŝas erardirekten. Ĉiukaze, unu necertaĵo estis
  solvita. Ne plu eblis dubi ĉu la knabino spione sekvas lin. Nepre ŝi
  sekvis lin ĉi tien, ĉar ne estis kredeble ke tuthazarde ŝi koincide
  promenis, dum la sama vespero, laŭ la sama obskura malĉefa strateto,
  kilometrojn for de la kvartaloj kie loĝas Partianoj. Ĉu efektive ŝi estas
  agento de la Penspolico, aŭ nur diletanta spiono instigita de zeloteco, ja
  ne gravis. Sufiĉe estis ke ŝi observadas lin. Verŝajne ŝi ankaŭ vidis lin
  eniri la publon.</p>

  <p>Estis pene marŝi. La vitra pezaĵo en lia poŝo batis lian femuron
  ĉiupaŝe, kaj li preskaŭ emis elpreni kaj forĵeti ĝin. Plej malagrabla estis
  la doloro en lia ventro. Dum kelkaj minutoj li sentis ke li mortos se li ne
  baldaŭ atingos necesejon. Sed ne estas publikaj necesejoj en ĉi tia
  kvartalo. Sed la spasmo malaperis, postlasante obtuzan doloradon.</p>

  <p>La strato estis sakstrato. Winston haltis, staris dum pluraj sekundoj
  demandante al si neklare kion fari, poste turnis sin kaj komencis
  retroiri laŭ sia ĵusa vojo. Turnante sin, li ekpensis ke la knabino lin pasis
  antaŭ nur tri minutoj, kaj ke kurinte li verŝajne povos atingi ŝin. Li
  povus sekvi ŝin, ĝis ili estos en iu kvieta loko, kaj tie frakasi ŝian kranion
  per pavimoŝtono. La vitraĵo en lia poŝo estus sufiĉe peza por tio. Sed li
  tuj formetis la planon, ĉar eĉ la penso fari ian ajn korpan klopodon estis
  netolerebla. Li ne povus kuri, li ne povus frakasi. Krome, ŝi estas juna
  kaj forta kaj defendus sin. Li ankaŭ pensis ke li povus hasti al la
  Komunuma Centro, kaj resti tie ĝis ĝi estos fermita, por tiel establi
  partalibion por la vespero. Sed ankaŭ tio estis malebla. Mortiga laco
  estis kaptinta lin. Li nur volis laŭeble plej rapide reiri hejmen, kaj post
  tio sidiĝi, kaj resti kvieta.</p>

  <p>Jam pasis la dudekdua horo, kiam li reatingis la apartamenton. La
  lumojn oni malŝaltos en la centralo je la dudektria. Li eniris la kuirejon,
  kaj glutis preskaŭ tetason da Ĝino por la Venko. Post tio li iris al la
  tablo en la alkovo, sidiĝis, kaj reprenis la taglibron el la tirkesto. Sed li
  ne tuj malfermis ĝin. El la teleekrano latuneca, ina voĉo kriaĉadis
  patriotan kanton. Li sidis, intense rigardante la marmoraspektan
  kovrilon de la libro, sensukcese penante puŝi la voĉon el sia konscio.</p>

  <p>Oni arestadis dum la nokto, ĉiam nur dum la nokto. La ĝusta ago
  estis mortigi sin, antaŭ ol esti kaptita. Sendube multaj personoj faris
  tion. Multaj el la malaperoj efektive estis sinmortigoj. Sed necesis havi
  senesperan kuraĝon, por mortigi sin en mondo kie armiloj, aŭ kia ajn
  rapidaga kaj nepre sukcesa veneno, estis tute nehaveblaj. Li pensis, iom
  mirigite, pri la biologia senutileco de doloro kaj timo, la perfido farata
  de la korpo, kiu ĉiam fariĝas senkapabla agi precize dum la momento
  kiam speciala peno necesas. Li povus esti silentiginta la knabinon, se li
  nur agus sufiĉe rapide: sed precize pro la grando de la danĝero, li perdis
  sian kapablon agi. Trafis lin la penso ke dum krizaj momentoj, oni
  neniam batalas kontraŭ ekstera malamiko, sed ĉiam nur kontraŭ la
  propra korpo. Eĉ nun, malgraŭ la ĝino, la obtuza doloro en lia ventro
  malebligis konsekutivan pensadon. Kaj estas same, li ekkonsciis, en ĉiuj
  ŝajne heroaj aŭ tragikaj situacioj. Sur la batalkampo, en la
  torturĉambro, sur subakviĝanta ŝipo, la celoj por kiuj oni batalas ĉiam
  forgesiĝas, ĉar la korpo ekŝvelas ĝis plenigi la universon, kaj eĉ kiam oni
  ne estas paralizita de timo aŭ dolorkriado, la vivo estas momenton-
  post-momenta baraktado kontraŭ malsato, aŭ malvarmo, aŭ
  maldormeblo, kontraŭ maldolĉa stomako, aŭ doloranta dento.</p>

  <p>Li malfermis la taglibron. Gravis skribi ion. La virino sur la
  teleekrano jam komencis novan kanton. Ŝia voĉo kvazaŭ restis en lia
  cerbo kiel frakasitaj vitreroj. Li penis pensi pri O’Brien, por kiu, aŭ al
  kiu, la taglibro estas skribata, sed anstataŭe li komencis pensi pri ĉio
  okazonta post kiam la Penspolico forportos lin. Ne gravus se ili tuj
  mortigus. Esti mortigita, tion oni anticipis. Sed antaŭ ol morti (neniu
  parolis pri tiaj aferoj, tamen ĉiu sciis pri ili) la konfesrutino estos
  farenda: kaŭrado sur la planko, kaj kriegado postulanta kompaton, la
  bruo dum ostoj frakasiĝas, la dentoj disigataj, kaj sangaj harplektaĵoj.</p>

  <p>Kial necesis travivi tion, ĉar la fino neniam varias? Kial ne eblis
  eltranĉi kelkajn tagojn aŭ semajnojn el la vivo? Neniu sukcesas eviti
  troviĝon, kaj neniu evitas konfesadon. Tuj kiam oni cedis al penskrimo,
  estis tute certe ke je certa dato oni jam estos morta. Do kial tiu hororo,
  kiu nenion ŝanĝas, devas resti fiksita en la venonteco?</p>

  <p>Li penis, iomete pli sukcese ol antaŭe, venigi al si memorbildon pri
  O’Brien. “Ni renkontiĝos en la loko kie ne estas mallumo”, O’Brien diris
  al li. Li sciis la signifon de tio, aŭ kredis scii ĝin. La loko kie ne estas
  mallumo estas la imagata estonteco, kiun oni neniam vidos, sed en kiu,
  per antaŭscio, oni povas mistike partopreni. Sed dum la voĉo el la
  teleekrano okupadis liajn orelojn, li ne povis plusekvi la pensdirekton.
  Li metis cigaredon en sian buŝon. Duono de la tabako tuj falis sur lian
  langon, amara pulvoro kiun estis malfacile elkraĉi. La vizaĝo de Granda
  Frato naĝis en lian menson, anstataŭante la vizaĝon de O’Brien. Same
  kiel antaŭ kelkaj tagoj, li glitigis moneron el sia poŝo, kaj rigardis ĝin. La
  vizaĝo suprenrigardis al li, peza, trankvila, protekta: sed kia rideto estis
  kaŝita sub la malhelaj lipharoj? Kvazaŭ plumba mortsonoro revenis al li
  la vortoj:</p>

  <p>MILITO ESTAS PACO</p>
  <p>LIBERECO ESTAS SKLAVECO</p>
  <p>SENSCIO ESTAS FORTO</p>

</section>

  </body>
</html>
