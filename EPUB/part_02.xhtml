<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Mil Naŭcent Okdek Kvar - Parto du</title>
    <link href="style/style.css" rel="stylesheet" type="text/css"/>
  </head>
  <body class="part" epub:type="bodymatter part">

<header>
  <h1>Parto du</h1>
</header>

<section class="chapter" epub:type="bodymatter chapter" id="chapter_01">

  <h2>1</h2>

  <p>Estis la mezo de la mateno, kaj Winston estis elirinta el la laborĉelo,
  por iri al la necesejo.</p>

  <p>Sola figuro venis direkte al li, de la alia finaĵo de la longa, brile
  lumigata koridoro. Kvar tagoj jam pasis post la vespero kiam li
  renkontis ŝin ekster la fatrasbutiko. Dum ŝi proksimiĝis, li vidis ke ŝia
  dekstra brako estas en skarpo, ne rimarkebla je distanco, ĉar ĝi estis
  samkolora kiel ŝia kombineo. Verŝajne ŝi premvundis sian manon, dum
  ŝi turnsvingis unu el la grandaj kalejdoskopoj, sur kiuj la intrigoj de
  romanoj estis “malnetigataj”. Tio estis ofta akcidento en la
  Departemento de Fikcio.</p>

  <p>Ili estis apartaj je ĉirkaŭ kvar metroj, kiam la knabino stumblis kaj
  falis preskaŭ plata sur sian vizaĝon. Rezultis el ŝi akra dolorkrio.
  Sendube ŝi falis ĝuste sur la damaĝitan brakon. Winston ekhaltis. La
  knabino estis levinta sin surgenuen. Ŝia vizaĝo fariĝis lakte flavkolora,
  kontraste al kiu ŝia buŝo aspektis ankoraŭ pli ruĝa. Ŝiaj okuloj fikse
  rigardis lin, kun alloga esprimo kiu aspektis timo pli ol doloro.</p>

  <p>Kurioza emocio moviĝis en la koro de Winston. Antaŭ li estas
  malamiko kiu celas mortigi lin: antaŭ li, ankaŭ, estas homo, doloroplena
  kaj eble kun rompita osto. Jam li instinkte komencis paŝi antaŭen, por
  helpi ŝin. Dum la momento kiam li vidis ŝin fali sur la bandaĝitan
  brakon, li kvazaŭsentis la doloron en sia propra korpo.</p>

  <p>“Ĉu vi estas vundita?” li diris.</p>

  <p>“Ne gravas. Mia brako. Ĝi fartos bone post sekundo.”</p>

  <p>Ŝi parolis kvazaŭ la koro flirtas. Ŝi certe paliĝis.</p>

  <p>“Ĉu vi nenion rompis?”</p>

  <p>“Ne, estas bone. Doloris dum momento, nenio plia.”</p>

  <p>Ŝi etendis sian liberan manon al li, kaj li helpis ŝin stariĝi. Ŝi jam
  reakiris iom de sia koloro, kaj aspektis multe pli bonfarta.</p>

  <p>“Estas nenio,” ŝi ripetis kurte. “Mi nur batetis mian pojnon. Dankon, kamarado!”</p>

  <p>Kaj dirinte tion, ŝi plu marŝis laŭ sia antaŭa direkto, vigle, kvazaŭ
  efektive nenio atentinda okazis. La tuta incidento ja ne postulis pli ol
  duonon de minuto. Ne permesi ke la sentoj aperu sur la vzaĝo, tio estis
  kutimo kiu fariĝis preskaŭ instinkta, kaj ĉiukaze, ili staris rekte antaŭ
  teleekrano, kiam la evento okazis. Tamen estis tre malfacile ne montri
  momentan surprizon, ĉar en la du-tri sekundoj dum li helpis ŝin stariĝi,
  la knabino puŝis ion en lian manon. Nenia dubo eblis, ŝi intence faris
  tion. Ĝi estis malgranda kaj plata. Dum li trairis la pordon de la
  necesejo, li transmetis ĝin en sian poŝon, kaj palpis ĝin per la pintoj de
  siaj fingroj. Ĝi estis peco de papero, faldita kvadrate.</p>

  <p>Dum li staris ĉe la urinujo, li sukcesis, per iom pli da manipulado
  per siaj fingroj, malfaldi ĝin. Dum momento li sentis tenton preni ĝin
  en unu el la ĉeloj, kaj legi ĝin tuj. Sed tio estus tre malsaĝa ago, tion li
  bone sciis. En neniu alia loko oni povus esti pli certa ke la teleekranoj
  observadas konstante.</p>

  <p>Li reiris al sia laborloko, sidiĝis, ĵetis la pecon de papero senzorge
  inter la aliajn foliojn sur la skribotablo, surmetis siajn okulvitrojn, kaj
  tiris la parolskribilon al si. “Kvin minutojn,” li diris al si, “minimume
  kvin minutojn!” Lia koro bategis en lia brusto, timige brue. Bonfortune,
  la tasko kiun li prilaboras estis nur rutinaĵo, ĝustigo de longa listo de
  ciferoj, ne bezonanta grandan atenton.</p>

  <p>Negrave kio estis skribita sur la papero, sendube ĝi signifis ion
  politikan. Laŭ lia opinio, ekzistas du eblecoj. Unu, la nepre plej
  verŝajna, estis ke la knabino estas agento de la Penspolico, konforme al
  lia timo. Li ne sciis kial la Penspolico decidus liveri siajn komunikojn
  tiamaniere, sed eble ili havis propran motivon. La skribo sur la papero
  eble estus minaco, alvoko, ordono sinmortigi, iuspeca kaptilo. Sed
  ekzistis dua, pli malverŝajna ebleco, kiu insiste trudis sin en lian
  menson, kvankam li vane penis subpremi ĝin. Tiu ebleco estis ke la
  komuniko tute ne venis de la Penspolico, sed de ia subtera organizo.
  Eble la Frataro vere ekzistas, malgraŭ ĉio! Eble la knabino estas
  membro de ĝi! Sendube tiu ideo estis absurda, sed ĝi saltis en lian
  menson, tuj kiam li sentis la pecon de papero en la mano. Nur kelkajn
  minutojn poste. la alia, pli verŝajna klarigo trafis lin. Kaj eĉ nun,
  kvankam lia intelekto diris al li ke la komuniko verŝajne alvenigos
  morton — tamen, tion li ne kredis, kaj la kontraŭracia espero persistis,
  kaj lia koro bategis, kaj nur malfacile li sentremigis sian voĉon, dum li
  murmuris siajn ciferojn en la parolskribilon.</p>

  <p>Li faris rulaĵon el la finita laboraĵo, kaj glitigis ĝin en la pneŭmatan
  tubon. Ok minutoj jam pasis. Li reĝustigis la okulvitrojn sur sia nazo,
  suspiris, kaj altiris la sekvan prilaborotan foliaron, kun la peco de
  papero sur ĝi. Li platigis ĝin. Sur ĝi estis skribite, per granda
  maleleganta manskribo:</p>

  <p>Mi amas vin.</p>

  <p>Dum pluraj sekundoj, li estis tro surprizita por eĉ ĵeti la danĝeraĵon
  en la memortruon. Kiam li ja faris tion, kvankam li tute bone sciis kiom
  danĝere estas montri tro da interesiĝo, li ne povis malhelpi sin relegi
  ĝin unufoje pli, nur por certigi ke la vortoj vere ekzistas.</p>

  <p>Dum la cetero de la mateno, estis tre malfacile labori. Kio estis eĉ
  pli malbona ol la devo fokusigi sian menson sur serion de trivialaj
  taskoj, estis la bezono kaŝi kontraŭ la teleekrano sian agitiĝon. Li sentis
  kvazaŭ fajro brulas en la ventro. Lunĉo en la varmega, plenega, bruega
  kantino estis turmenta. Li esperis esti sola dum kelka tempo dum la
  lunĉhoro, sed ia misfato devigis la imbecilan Parsonson lokigi sin apud
  li. La odoro de la ŝvito de Parsons preskaŭ superis la stanecan odoron
  de la stufaĵo, kaj Parsons senpaŭze parolis konstante pri la preparoj por
  la Semajno da Malamo. Li specife entuziasmis pri papermaĉaĵa modelo
  de la kapo de Granda Frato, du metrojn larĝa, kiun la Spiontrupo de lia
  filino faras por tiu evento. Plej irite estis ke, en la bruego de la voĉoj,
  Winston apenaŭ povis aŭdi kion diras Parsons, kaj konstante devis peti
  ke li ripetu iun stultan rimarkon. Nur unufoje li ekvidetis la knabinon,
  kiu estis ĉe tablo ĉe la fora finaĵo de la ĉambro. Ŝi ŝajne ne vidis lin, kaj
  li ne rerigardis tiudirekte.</p>

  <p>La posttagmezo estis pli tolerebla. Tuj post la lunĉo, alvenis
  delikata, malfacila labortasko, kiu laborigos lin dum pluraj horoj, kaj
  necesigos ke li prokrastu ĉion alian. Ĝi konsistis el falsigado de serio de
  produktadoraportoj el antaŭ du jaroj, tiel ke ĝi senkreditigos elstaran
  membron de la Interna Partio, kiu nun estas suspektata. Pri tia laboro
  Winston estis tre kompetenta, kaj dum pli ol du horoj li sukcesis tute
  malŝalti la knabinon en sia menso. Sed revenis memoro pri ŝia vizaĝo,
  kaj kun ĝi venis ardanta, nerezistebla deziro esti sola. Antaŭ ol esti sola,
  estos neeble trapensadi ĉi tiun novan eventon. La ĉinokto estos unu el
  liaj noktoj ĉe la Komunuma Centro. Li glutegis plian sengustan manĝon
  en la kantino, hastis al la Centro, partoprenis en la solena absurdeco de
  “diskutogrupo”, partoprenis en du ludoj de tabloteniso, glutis plurajn
  glasojn da ĝino, kaj sidis duonon de horo dum prelego titolita “Engsoco
  rilate al la ŝakludo”. Lia animo baraktis pro tediĝo, sed, malkutime, li
  tute ne emis manki en la vespero ĉe la Centro. Kiam li vidis la vortojn
  “mi amas vin”, la deziro pluvivi fortiĝis en li, kaj subite, provi risketojn
  ŝajnis stulte. Nur je la dudektria horo, kiam li estis enhejme kaj enlite —
  en la mallumo, kie oni estas sekura eĉ kontraŭ la teleekrano, kondiĉe ke
  oni silentas — li povis pensi seninterrompe.</p>

  <p>Fizika problemo estis solvenda: kiel kontakti la knabinon, kaj aranĝi
  renkontiĝon? Li ne plu konsideris la eblecon ke ŝi faras planon kapti lin.
  Li sciis ke tiel ne estas, pro ŝia nemisrekonebla agitiĝo. dum ŝi
  transdonis al li la noton. Evidente ŝi estis plena de teruriĝo, kiel ja
  konvenis. Nek la ideo rifuzi ŝian sinproponon eĉ pensiĝis en li. Antaŭ
  nur kvin nokto,j li pripensis frakasi ŝian kranion per pavimoŝtono, sed
  tio ne gravis. Li pensis pri ŝia nuda, juna korpo, kia li vidis ĝin en sia
  sonĝo. Li estis konceptinta ŝin stultulo, kia ĉiuj aliaj, kun la kapo
  plenigita per mensogoj kaj malamo, la ventro plena de glacio. Ia febro
  kaptis lin, kiam li pensis ke eble li perdos ŝin, ke la blanka juna korpo
  eble forglitos de li! Tio, kion li pleje timis, estis ke ŝi simple alidecidos,
  se li ne rapide kontaktos ŝin. Sed la fizika malfacilo renkontiĝi estis
  enorma. Estis kvazaŭ oni pluprovas ŝakludi, kiam jam okazis matiĝo.
  Kien ajn oni turnis sin, la teleekrano rigardis onin. Efektive, ĉiuj eblaj
  metodoj komuniki kun ŝi jam trairis lian menson, dum kvin minutoj
  post legi la noton; sed nun, kiam estis tempo por pensado, li
  reekzamenis ilin unu post la alia, kvazaŭ metante vicon de instrumentoj
  sur tablon.</p>

  <p>Evidente, la speco de renkontiĝo kiu okazis ĉimatene ne estus
  ripetebla. Se ŝi laborus en la Departemento de Registroj, eble estus
  relative simple, sed li nur tre malklare konceptis pri kie en la konstruaĵo
  troviĝas la Departemento de Fikcio, kaj li havis nenian pretekston por
  iri tien. Se li scius kie ŝi loĝas, kaj je kiu horo ŝi foriras el la laborejo, li
  povus elpensi metodon renkonti ŝin ie, dum ŝia iro hejmen; sed estis
  malsekure provi sekvi ŝin al ŝia hejmo, ĉar tio signifus restadi ekster la
  Ministrejo, kion oni neevideble rimarkus. Kaj estis neniel konsilinde,
  sendi leteron per la poŝto. Laŭ rutino kiu eĉ ne estis sekreta, oni
  malfermis ĉiujn leterojn dum la poŝtliverado. Efetkive, malmultaj
  homoj verkis leterojn. Por la mesaĝoj kiuj fojfoje necesis esti senditaj,
  ekzistis presitaj poŝtkartoj, kun longaj listoj de frazoj, kaj oni elstrekas
  la nedeziratajn frazojn. Ĉiukaze, li eĉ ne sciis la nomon de la knabino,
  do tute ne ŝian adreson. Fine li decidis ke la plej sekura loko estas la
  kantino. Se li povus renkonti ŝin sola, ĉe tablo ie en la mezo de la
  ĉambro, ne tro proksime al la teleekranoj, kaj kun sufiĉa bruado de
  konversacioj ĉirkaŭe — se tiuj kondiĉoj daŭrus dum, eble, tridek
  sekundoj, eble eblus interŝanĝi kelkajn vortojn.</p>

  <p>Dum la sekva semajno, la vivo estis kia agitiĝoplena sonĝo. La
  sekvan tagon ŝi aperis en la kantino nur kiam li komencis foriri el ĝi, ĉar
  jam sonis la fajfado. Verŝajne ŝi devis labori en alia skipo. La postsekvan
  tagon, ŝi estis en la kantino je la kutima horo, sed kun tri aliaj knabinoj,
  kaj tuj sub teleekrano. Post tio, dum tri timoplenaj tagoj ŝi tute ne
  aperis. Liaj tutaj menso kaj korpo sentiĝis afliktataj de netolerebla
  trosentokapablo, ia diafaneco, kiu faris agonion el ĉiu moviĝo, ĉiu sono,
  ĉiu kontakto, ĉiu vorto kiun li devis diri aŭ aŭdi. Eĉ dum la dormo, li ne
  povis plene eskapi de ŝia bildo. Li ne tuŝis la taglibron dum tiuj tagoj. La
  sola senstreĉa periodo estis dum lia laboro, kiam li kelkfoje povis
  forgesi sin eĉ dekminute. Li neniel povis koncepti kio okazis al ŝi.
  Nenian enketon li povus fari. Eble ŝi estis vaporigita, eble ŝi mortigis
  ŝin, eble oni translokigis ŝin al la alia finaĵo de Oceanio; plej timige, kaj
  plej verŝajne, ŝi simple alipensis, kaj decidis eviti lin.</p>

  <p>La sekvan tagon ŝi reaperis. Ŝia brako ne plu estis en skarpo, kaj ŝi
  havis nelarĝan bandaĝon ĉirkaŭ la pojno. La senstreĉiĝo kiun kaŭzis
  vidi ŝin, estis tiom granda ke li ne povis malhelpi sin rigardadi ŝin rekte
  dum pluraj sekundoj. La postan tagon, li preskaŭ sukcesis paroli al ŝi.
  Kiam li venis en la kantinon, ŝi sidadis ĉe tablo sufiĉe for de la muro, kaj
  ŝi estis tute sola. Estis frue, kaj la ĉambro ne estis tre plena. La vico
  helikis antaŭen, ĝis Winston estis preskaŭ ĉe la servobreto, kaj estis
  atendigata dum du minutoj, ĉar iu antaŭ li plendadis pri ne esti
  ricevinta sian sakarintablojdon. Sed la knabino estis ankoraŭ sola, dum
  Winston prenis sian pleton kaj komencis paŝi cele ŝian tablon. Li marŝis
  senzorge ŝiadirekten, liaj okuloj kvazaŭ serĉadis lokon ĉe iu tablo preter
  ŝi. Ŝi estis eble tri metrojn for de li. Post du sekundoj li atingos ŝin.
  Subite, voĉo vokis el malantaŭ li: “Smith!” Li ŝajnigis ne aŭdi. “Smith!”
  ripetis la voĉo, pli laŭte. Estis senutile. Li turnis sin. Blondhara,
  stultavizaĝa junulo nomita Wilsher, kiun li apenaŭ konis, ridetante
  invitis lin al vaka loko ĉe sia tablo. Estus danĝere rifuzi. Alvokite, li ne
  povus iri sidi ĉe tablo kun sola knabino. Estus tro malkaŝe. Li sidiĝis,
  farante amikeman rideton. La malsaĝa blonda vizaĝo feliĉe rigardis lin.
  Winston halucinis ke li batŝovas pioĉon rekte en ĝin. La tablo de la
  knabino pleniĝis post nur kelkaj minutoj.</p>

  <p>Sed nepre ŝi vidis lin marŝanta ŝien, kaj eble ŝi akceptos tiun
  sugeston. La sekvan tagon li zorgis alveni frue. Ja vere, ŝi estas ĉe tablo
  en proksimume la sama loko, kaj denove ŝi estas sola. La persono tuj
  antaŭ li en la vico estis malgranda, hastemova, skarabeca viro, kun plata
  vizaĝo, kaj malgrandaj, suspektemaj okuloj. Kiam Winston turnis sin de
  la servobreto kun sia pleto, li vidis ke la malgranda viro paŝas rekte, cele
  la tablon de la knabino. Lia espero fadis. Estis vaka loko ĉe pretera
  tablo, sed iel la aspekto de la malgranda viro kredigis ke li sufiĉe zorgos
  pri sia propra komforto, por elekti la plej vakan tablon. Kun glacio ĉe la
  koro Winston sekvis. Estus senutile, se li povus esti sola kun la knabino.
  Tiumomente, sonegis giganta kraŝo. La malgranda viro kuŝis etendite
  sur siajn kvar membrojn, lia pleto forflugis, du riveretoj da supo kaj
  kafo fluis trans la plankon. Li komencis restariĝi, malame rigardante
  Winstonon, kiun li evidente suspektas esti stumbliginta lin. Sed rezultis
  bone. Post kvin sekundoj, kun tondranta koro, Winston sidis ĉe la tablo
  de la knabino.</p>

  <p>Li ne rigardis ŝin. Li malpakis sian pleton, kaj tuj komencis manĝi.
  Estis gravege paroli tuje, antaŭ ol venos alia persono, sed nun terura
  timo kaptis lin. Semajno jam pasis post kiam ŝi unue proksimiĝis al li. Ŝi
  eble alidecidis, sendube ŝi alidecidis! Estis maleble ke ĉi tiu afero finiĝos
  sukcese; tiaĵoj ne okazas en la reala vivo. Povas esti ke li tute tro hezitus
  paroli, se je tiu momento li ne estus vidinta Ampleforthon, la poeton
  kun harplenaj oreloj, vagadi malfirme ĉirkaŭ la ĉambro kun pleto,
  serĉante sidlokon. Laŭ sia necerta maniero, Ampleforth trovis
  Winstonon alloga, kaj sendube li sidiĝos ĉe lia tablo se li vidos lin.
  Restis eble unu minuto dum kiu eblos agi. Kaj Winston kaj la knabino
  senpaŭze manĝadis stufaĵon. La aĵo kiun ili manĝas estas ia maldensa
  stufaĵo, efektive supo, el fazeoloj. Per nelaŭta murmurado, Winston
  komencis paroli. Neniu el ili suprenrigardis; senpaŭze ili kulerumis la
  akvecaĵon en siajn buŝojn, kaj inter kuleroplenoj ili interŝanĝis la
  malmultajn necesajn vortojn, per nelaŭtaj senesprimaj tonoj.</p>

  <p>“Je kioma horo vi foriros de la laboro?”</p>

  <p>“Dekok-trideka.”</p>

  <p>“Kie ni povos renkontiĝi?”</p>

  <p>“Placo de la Venko, proksime al la monumento.”</p>

  <p>“Ĝi estas plena de teleekranoj.”</p>

  <p>“Ne gravos, se estos multaj homoj.”</p>

  <p>“Ĉu mi signalu?”</p>

  <p>“Ne. Ne proksimiĝu al mi, antaŭ ol vidi min inter multaj homoj. Kaj
  ne rigardu min. Nur restu ie proksime al mi.”</p>

  <p>“Je kioma horo?”</p>

  <p>“Deknaŭa.”</p>

  <p>“Konsentite.”</p>

  <p>Ampleforth ne vidis Winstonon, kaj sidiĝis ĉe alia tablo. Ili ne
  interparolis denove, kaj, kiom eblis por du personoj sidantaj unu
  kontraŭ la alia ĉe unusama tablo, ili ne interrigardis. La knabino rapide
  finis sian lunĉon. kaj foriris, dum Winston restis por fumi cigaredon.</p>

  <p>Winston estis en la Placo de la Venko antaŭ la interkonsentita horo.
  Li vagis ĉirkaŭ la enorma kanelumita kolono, ĉe kies supro statuo de
  Granda Frato rigardis suden, kie li venkis la aviadilojn de Eŭrazio (antaŭ
  kelkaj jaroj: de Orientazio) en la Batalo de Flugkampo Unu. En la strato
  antaŭ ĝi estis statuo de viro sur ĉevalo, laŭdire ĝi reprezentis Oliver
  Cromwellon<a epub:type="noteref" href="#n1">*</a>. Je kvin minutoj post la horo, la knabino ankoraŭ ne
  aperis. Denove la terura timo kaptis Winstonon. Ŝi ne venos, ŝi
  alidecidis! Li promenis nerapide al la norda flanko de la placo, kaj
  ricevis ian palkoloran plezuron, kiam li identigis la Preĝejon de Sankta
  Marteno, kies sonoriloj, kiam ĝi ankoraŭ havis sonorilojn, sonigis
  “Donu pencerojn”. Tiam li ekvidis la knabinon starantan ĉe la
  fundamento de la monumento, legantan, aŭ ŝajnigantan legi, afiŝon kiu
  spiralis supren sur la kolumno. Ne estis sekure proksimiĝi al ŝi, antaŭ ol
  pli da homoj algrupiĝos. Teleekranoj estis ĉie ĉirkaŭ la fundamento. Sed
  je tiu momento aŭdiĝis bruega kriado kaj la zumado de pezaj veturiloj
  el ie maldekstre. Subite, ĉiuj ŝajnis kuradi trans la placon. La knabino
  vigle kuris ĉirkaŭ la leonojn ĉe la fundamento de la monumento, kaj
  partoprenis en la kuranta grupo. Winston sekvis. Dum li kuris, li
  konkludis per kelkaj kriitaj rimarkoj ke ŝarĝo de Eŭraziaj kaptitoj
  preterpasas.</p>

  <aside epub:type="footnote" id="n1">
    <p>Oliver Cromwell (1599-1660) estis ĉefo dum revolucio en Britio, kiu establis
  nelongedaŭran respublikon (1649-1660). — Trad.</p>
  </aside>

  <p>Jam densa amaso da homoj blokis la sudan flankon de la placo.
  Winston, dum normalaj tempoj tia persono kia altiriĝas al ĉia
  baraktado, puŝegis, bategis, ŝovis sin antaŭen en la amason. Baldaŭ li
  estis nur braklongon for de la knabino, sed la vojon blokis enorma
  prolo, kaj lia preskaŭ egale enorma kompanino, supozeble lia edzino,
  kiuj aspektis nepenetrebla muro da karno. Winston flankenŝovis sin, kaj
  per violenta sinĵeto sukcesis puŝi sian ŝultron inter ilin. Dummomente
  sentiĝis kvazaŭ liaj intestoj estas dispremataj inter la du muskoloplenaj
  koksoj, sed post tio li trarompis sian vojon, iom ŝvitante. Li estis apud la
  knabino. Ili estis ŝultro-apud-sultre, kaj ambaŭ rigardadis fikse antaŭen.</p>

  <p>Longa vico de kamionoj, en kiuj estis gardistoj kun ligne firmaj
  vizaĝoj, armitaj per mitraletoj, starantaj rekte en ĉiu angulo, malrapide
  pasis laŭ la strato. En la kamionoj, malgrandaj flavuloj en ĉifonetaj
  preskaŭverdaj uniformoj kaŭradis, dense kunpuŝite. Iliaj malfeliĉaj
  Mongolaj vizaĝoj rigardadis trans la flankojn de la kamionoj, tute
  neinteresate. Fojfoje, kiam kamiono ekskuetiĝis, sonis la tintado de
  metalo: la kruroj de ĉiuj kaptitoj estis ligitaj per metalaj ĉenoj. Kamiono
  post kamiono da senĝojaj vizaĝoj pasis. Winston sciis pri ilia pasado,
  sed li vidis ilin nur intermite. La ŝultro de la knabino, kaj ŝia brako ĝis la
  kubuto, premis kontraŭ liajn. Ŝia vango estis preskaŭ sufiĉe proksima
  por ebligi ke li sentu ĝian varmon. Ŝi tuj ekestris la situacion, same kiel
  en la kantino. Ŝi komencis paroli per la sama senesprima tono kiel
  antaŭe, kun preskaŭ senmovaj lipoj, nura murmurado facile dronigata
  de la bruo de voĉoj kaj la muĝado de la kamionoj.</p>

  <p>“Ĉu vi aŭdas min?”</p>

  <p>“Jes.”</p>

  <p>“Ĉu vi povos esti libera dimanĉon posttagmeze?”</p>

  <p>“Jes.”</p>

  <p>“Do aŭskultu atente. Vi devos memori. Iru al la Stacio de
  Paddington —”</p>

  <p>Kun ia militista precizemo kiu mirigis lin, ŝi skizis la vojon kiun li
  iru. Duonhoran veturon per la fervojo; turnu vin maldekstren ekster la
  stacio; du kilometrojn laŭ la vojo; barilpordo kies plejsupra relo
  mankas; pado trans kampon; herbokovrita vojeto; padeto inter arbustoj;
  morta arbo sur kiu estas musko. Estis kvazaŭ troviĝis mapo en ŝia kapo.
  “Ĉu vi povos memori ĉion?” ŝi murmuris fine.</p>

  <p>“Jes.”</p>

  <p>“Turnu vin maldekstren, poste dekstren, laste denove maldekstren.
  Kaj mankas relo ĉe la plejsupro de la barilpordo.”</p>

  <p>“Jes. Je kioma horo?”</p>

  <p>“Ĉirkaŭ la dekkvina. Eble vi devos atendi. Mi iros tien laŭ alia vojo.</p>

  <p>Ĉu vi certas ke vi ĉion memoras?”</p>

  <p>“Jes.”</p>

  <p>“Do foriru de mi laŭeble plej tuj.”</p>

  <p>Ŝi ne bezonis diri tion al li. Sed dummomente ili ne povis liberigi
  sin el la homamaso. La kamionoj ankoraŭ vice pasadis, la homoj
  ankoraŭ nekontentigeble gapadis. Komence aŭdiĝis kelkaj fikrioj kaj
  iom da siblado, sed nur de Partianoj en la homamaso, kaj la sono baldaŭ
  ĉesis. La ĉefa emocio estis simpla scivolemo. Fremduloj, ĉu el Eŭrazio,
  ĉu el Orientazio, estis kvazaŭ strangaj bestoj. Oni tutvere neniam vidis
  ilin krom kiel kaptitojn, kaj eĉ kiel kaptitojn oni videtis ilin nur
  momente. Nek oni sciiĝis pri kio poste okazis al ili, krom ke kelkaj estis
  pendumitaj ĉar ili estis militkrimuloj: la aliaj simple malaperis,
  supozeble en gulagojn. La rondaj Mongolaj vizaĝoj cedis al vizaĝoj pli
  Eŭroptipaj, malpuraj, barbhavaj, lacegaj. Super harkovritaj vangostoj,
  okuloj rigardis la okulojn de Winston, kelkfoje kun stranga intenso, kaj
  ekforrigardis. La kamionvico finiĝis. En la lasta kamiono li povis vidi
  maljunan viron, kies vizaĝo estis amaso da griziĝintaj haroj, starantan
  rekte kun la pojnoj krucitaj antaŭ si, kvazaŭ li kutimis ke ili estas
  kunligitaj. Preskaŭ alvenis la momento por la apartiĝo de Winston kaj la
  knabino. Sed lastamomente, dum la homamaso ankoraŭ ĉirkaŭis ilin,
  ŝia mano palpe serĉis lian, kaj nelonge premis ĝin.</p>

  <p>La manpremo apenaŭ daŭris dek sekundojn, tamen ŝajnis al li ke
  iliaj manoj kunpremiĝis dum longa tempo. Sufiĉe da tempo por ke li
  ekkonu ĉiun detalon de ŝia mano. Li esploris la longajn fingrojn, la
  belformajn ungojn, la labordurigitan polmon kun sia vico de kaloj, la
  glatan karnon sub la pojno. Nure sentinte ĝin, li rekonus ĝin pervide.
  Sammomente, li konsciiĝis ke li eĉ ne scias kiakoloraj estas la okuloj de
  la knabino. Ili versajne estas brunaj, sed kelkfoje homoj kun malhela
  hararo havas bluajn okulojn. Turni sian kapon kaj rigardi ŝin estus
  neakcepteble malsaĝa ago. Kun la manoj kunmetitaj, nevideble inter la
  apudpremantaj korpoj, ili rigardadis firme antaŭen, kaj anstataŭ la
  okuloj de la knabino, la okuloj de la maljuna kaptito rigardis Winstonon
  malĝoje el nestoj da haroj.</p>

</section>
<section class="chapter" epub:type="bodymatter chapter" id="chapter_02">

	<h2>2</h2>
	<p>Winston iris laŭ la pado tra intermitaj lumo kaj ombro, paŝante en
  lageton da oro kie ajn la branĉoj apartiĝis. Sub la arboj maldekstre de li,
  la tero estis nebulo da sciloj. La aero ŝajnis kisi lian haŭton. Estis la dua
  de majo. El ie pli profunde en la koro de la arbaro sonis la kverado de
  turtoj.</p>

  <p>Li iomete fruis. La veturo ne okazigis malfacilaĵojn, kaj la knabino
  estis tiel evidente sperta, ke li timis malpli ol li normale timus. Verŝajne
  eblas fidi ke ŝi trovos sekuran lokon. Ĝenerale ne eblis supozi ke estas
  pli sekure en la kamparo ol en Londono. Kompreneble ne estis
  teleekranoj, sed estis ĉiama danĝero ke kaŝitaj mikrofonoj transsendas
  onian voĉon, kaj tiel oni koniĝas; krome, ne estis facile veturi sola sen
  altiri atenton. Por distancoj malpli longaj ol 100 kilometroj ne necesis
  validigi la pasporton, sed kelkfoje estis patroloj kontrolantaj la
  fervojostaciojn, kiuj ekzamenas la paperojn de ĉiu Partiano tie trovita,
  kaj faras maloportunajn demandojn. Tamen, neniuj patroloj aperis, kaj
  survoje de la stacio li certigis, per zorgoplenaj retrorigardoj, ke oni ne
  sekvas lin. La trajno estis plena de proloj, ferihumoraj pro la somereca
  vetero. La lignabenka vagono en kiu li veturis estis plenplena de
  unusola enorma familio, kiu ampleksis de sendenta prapraavino ĝis
  monataĝa bebo, foriranta por pasigi la posttagmezon kun “booj” en la
  kamparo, kaj, kiel ili senĝene klarigis al Winston, por akiri iom da
  nigramerkata butero.</p>

  <p>La vojo plilarĝiĝis, kaj post minuto li atingis la padon pri kiu ŝi
  parolis al li, nura brutpado kiu trairis inter la arbustoj. Li ne surhavis
  brakhorloĝon, sed ankoraŭ ne povas esti la dekkvina horo. La sciloj
  estis tiom densaj subpiede, ke estis neeble ne surtreti ilin. Li klinis sin,
  kaj komencis pluki kelkajn, parte por distri sin, sed ankaŭ pro neklara
  ideo ke al li plaĉos havi bukedon da floroj, donotaj al la knabino kiam ili
  renkontiĝos. Li kolektis grandan bukedon, kaj flaradis ilian mildan
  naŭzetan odoron, kiam sono malantaŭ li glaciigis lin, la nemisrekonebla
  krepito farata de piedo sur branĉetoj. Li daŭris plukadi scilojn. Tia estis
  la plej bona ago. Eble estas la knabino, aŭ eble li efektive ja estis sekvata.
  Turni sin por rigardi indikus kulposenton. Li plukis plian kaj plian.
  Mano leĝere tuŝis lian sultron.</p>

  <p>Li suprenrigardis. Jen la knabino. Ŝi kapneis, evidente por averti ke
  li silentu, poste apartigis la arbustojn, kaj rapide gvidis laŭ la mallarĝa
  pado en la arbaron. Evidente ŝi jam antaŭe iris tiun vojon, ĉar ŝi evitis la
  marŝajn loketojn, kvazaŭ kutimiĝinte al ili. Winston sekvis, ankoraŭ
  firme tenante sian bukedon da floroj. Lia unua sento estis senstreĉiĝo,
  sed dum li rigardis la fortan maldikan korpon kiu sin movas antaŭ li,
  kun la sklarlata balteo, kiu estis precize sufiĉe streĉita por bele montri
  la kurbiĝon de ŝiaj koksoj, la sento pri lia propra malsupereco pezis sur
  lin. Eĉ nun ŝajnis tre verŝajne ke, turninte sin por rigardi lin, ŝi tamen
  fortiros sin. La dolĉeco de la aero, kaj la verdeco de la folioj,
  senkuraĝigis lin. Jam dum lia marŝado el la stacio, la maja sunbrilo
  instigis lin senti sin malpura kaj etiola, internvivanto, kun la fulga polvo
  de Londono en la poroj de la haŭto. Li ekpensis, ke ĝis nun verŝajne ŝi
  neniam vidis lin en la plena taglumo. Ili atingis la falintan arbon, pri kiu
  ŝi estis parolinta. La knabino transsaltetis, kaj trudapartigis la
  arbustojn, en kiuj ne videblis trairejo. Sekvinte ŝin, Winston trovis ke ili
  estas en natura libera loko, eta herba teraltaĵo ĉirkaŭata de altaj arbidoj,
  kiuj plene enfermis ĝin. La knabino haltis kaj turnis sin.</p>

  <p>“Ni alvenis,” ŝi diris.</p>

  <p>Li frontis ŝin je distanco de pluraj paŝoj. Ankoraŭ li ne kuraĝis movi
  sin pli proksimen.</p>

  <p>“Mi ne volis paroli sur la vojeto,” ŝi pludiris, “ĉar eventuale povus
  esti kaŝita mikrofono tie. Mi supozas ke ne, sed eblas. Ĉiam eblas ke ili
  rekonus la voĉon. Ni estas sekuraj ĉi tie.”</p>

  <p>Li ankoraŭ ne kuraĝis proksimiĝi al ŝi. “Ni estas sekuraj ĉi tie?” li
  ripetis stulte.</p>

  <p>“Jes. Rigardu la arbojn.” Ili estis malaltaj fraksenoj. Iam ili estis
  forhakitaj, sed ili rekreskis por formi arbaron de stangoj, el kiuj neniu
  estis pli dika ol pojno. “Estas nenio sufiĉe granda por kaŝi mikrofonon.
  Krome, mi jam antaŭe estis ĉi tie.”</p>

  <p>Ili nur simple konversaciadis. Li sukcesis pliproksimiĝi al ŝi nun. Ŝi
  staris antaŭ li tre rekte, sur la vizaĝo estis rideto kiu aspektis iom
  ironiema, kvazaŭ ŝi demandas al si kial li tiom malrapide agas. La sciloj
  estis kaskadintaj surteren. Laŭsaspekte ili propravole falis. Li prenis
  ŝian manon.</p>

  <p>“Ĉu vi kredus,” li diris, “ke ĝis ĉi tiu momento, mi eĉ ne sciis
  kiakoloraj estas viaj okuloj?” Brunaj, li konstatis, iom malhele brunaj,
  kun malhelaj okulharoj. “Nun, vidinte kia mi vere aspektas, ĉu vi
  ankoraŭ toleras rigardi min?”</p>

  <p>“Jes, facile.”</p>

  <p>“Mi estas trideknaŭjaraĝa. Mi havas edzinon, kiun mi ne povas
  mankigi. Mi havas varikajn vejnojn. Mi havas kvin falsajn dentojn.”</p>

  <p>“Neniom gravas al mi,” diris la knabino.</p>

  <p>La sekvan momenton, malfacilus konstati kiu iniciatis, ŝi estis en
  liaj brakoj. Komence li nure sentis malkredemon. La juna korpo estis
  premita kontraŭ lia, la amaso da malhelaj haroj estas kontraŭ lia vizaĝo,
  kaj jes! efektive ŝi suprenturnis sian vizaĝon, kaj li kisis la larĝan ruĝan
  buŝon. Ŝi metis siajn brakojn ĉirkaŭ lian kolon, ŝi nomas lin karulo,
  plejŝatulo, amato. Li tiris ŝin sur la teron, ŝi neniel rezistis, li povus agi
  kun ŝi laŭdezire. Sed envere li havis nenian fizikan senton, escepte tiun
  de kontakto. Li sentis nur nekredemon kaj fieron. Al li plaĉis ke la
  evento okazas, sed li havis nenian korpan deziron. Estis tro frue, ŝiaj
  juno kaj belo timigis lin, li tro kutimiĝis vivi sen virinoj — li ne sciis la
  kialon. La knabino rektigis sin kaj plukis scilon el sia hararo. Ŝi sidis
  premante sin al li, metinte sian brakon ĉirkaŭ lian talion.</p>

  <p>“Ne gravas, karulo. Ne necesas rapidi. Ni havas la tutan
  posttagmezon. Ĉu ne bonega kaŝejo? Mi trovis ĝin iam, kiam mi
  perdiĝis dum komunuma ekskurso. Se iu venus, eblus aŭdi lin jam cent
  metrojn for.”</p>

  <p>“Kiel vi nomiĝas?” diris Winston.</p>

  <p>“Julia. Mi scias vian nomon. Winston — Winston Smith.”</p>

  <p>“Kiel vi eltrovis tion?”</p>

  <p>“Verŝajne mi estas pli lerta pri eltrovoj ol vi, karulo. Diru, kion vi
  pensis pri mi, antaŭ tiu tago kiam mi donis al vi la noton?”</p>

  <p>Li sentis nenian tenton mensogi al ŝi. Eĉ estis ia amofero, komence
  konfesi la plejfion.</p>

  <p>“Mi abomenis vidi vin,” li diris. “Mi volis seksperforti vin kaj poste
  murdi vin. Antaŭ du semajnoj, mi serioze konsideris frakasi vian kapon
  per pavimoŝtonero. Se vere vi volas tion scii, mi imagis ke vi iel rilatas
  al la Penspolico.”</p>

  <p>La knabino ridis ĝoje, evidente ŝi opiniis tion tributo al ŝia bonega
  sinmaskado.</p>

  <p>“Ne la Penspolico! Vi ne tutvere kredis tion?”</p>

  <p>“Nu, eble ne precize tion. Sed laŭ via ĝenerala aspekto — nur ĉar vi
  estas juna kaj freŝa kaj bonsana, komprenu — mi kredis ke verŝajne —”</p>

  <p>“Vi kredis min bona Partianino. Pura vorte kaj age. Standardoj,
  procesioj, sloganoj, ludoj, komunumaj ekskursoj, ĉio tia. Kaj vi kredis ke
  se mi eĉ trovus kvaronon de oportuno, mi denuncus vin kiel
  penskrimulon, kaj instigus vian mortigon.”</p>

  <p>“Jes, iom tiel. Tre multaj junulinoj estas tiaj, komprenu.”</p>

  <p>“Tion kaŭzas ĉi merdaĵo,” ŝi diris, forŝirante la skarlatan balteon de
  la Junulara Kontraŭ-Seksa Ligo, kaj ĵetante ĝin sur branĉon. Post tio,
  kvazaŭ tuŝante sian talion ŝi ekmemoris ion, ŝi palpis en la poŝo de sia
  kombineo, kaj aperigis malgrandan slabon da ĉokolado. Ŝi rompis ĝin
  en du egalajn partojn, kaj donis unu pecon al Winston. Eĉ antaŭ ol
  preni ĝin, li sciis per ĝia odoro ke ĝi estas tre nekutima ĉokolado. Ĝi
  estis malhela kaj brila, kaj estis volvita per metalfolio. Kutime ĉokolado
  estis malhelbruna diseriĝemaĵo, kiu gustis, laŭ plej proksimuma
  analogio, kiel la fumo de rubofajro. Sed iam antaŭe li gustumis
  ĉokoladon similan al la peco kiun ŝi donis al li. Kiam li unue ekflaris
  ĝian odoron, vigliĝis en li ia memoro, kiun li ne povis precize identigi,
  sed kiu estis potenca kaj ĝena.</p>

  <p>“Kie vi akiris ĉi tion?” li diris.</p>

  <p>“Nigra merkato,” ŝi diris senzorge. “Efektive, mi ja estas tia knabino,
  laŭaspekte. Mi lertas pri ludoj. Mi estis trupestro en la Spionoj. Mi
  volontulas tri vesperojn ĉiusemajne por la Junulara Kontraŭ-Seksa Ligo.
  Horojn post horoj, mi gluadis iliajn merdaĵojn tra la tuta Londono. Mi
  ĉiam portas unu finaĵon de standardo en la procesioj. Mi ĉiam aspektas
  gaja, kaj mi neniam malvolontas pri io ajn. Ĉiam kriu kun la homamaso,
  jen kion mi diras. Nur tiel estas sekure.”</p>

  <p>La unua fragmento de ĉokolado degelis sur la lango de Winston. La
  gusto estis plezurega. Sed ankoraŭ restis tiu memoro moviĝanta ĉirkaŭ
  la randoj de lia konscio, io forte sentata, sed sen klara formo, kvazaŭ
  objekto vidata per la angulo de la okulo. Li forpuŝis ĝin, konsciante nur
  ke temas pri memoro pri ago kiun li volonte malfarus, sed ne estas eble.</p>

  <p>“Vi estas tre juna,” li diris. “Vi estas dek aŭ dek kvin jarojn pli juna
  ol mi. Kio pri viro kia mi povus allogi vin?”</p>

  <p>“Io pri via vizaĝo. Mi decidis riski. Mi lertas pri rekono je homoj
  kiuj ne kongruas. Tuj kiam mi vidis vin, mi sciis ke vi kontraŭas ilin.”</p>

  <p>“Ili”, montriĝis, signifas la Partion, kaj precipe la Internan Partion,
  pri kiu ŝi parolis kun klara mokoplena malamo kiu malkvietigis
  Winstonon, kvankam li sciis ke ili estas sekuraj ĉi tie, se ie efektive estas
  sekure. Kio plej mirigis lin estis la krudeco de ŝia parolo. Partianoj ne
  sakradu, kaj Winston mem tre malofte sakris, almenaŭ ne pervoĉe.</p>

  <p>Tamen Julia ŝajne ne kapablis mencii la Partion, precipe la Internan
  Partion, sen uzi tiajn vortojn, kiajn oni vidas perkrete skribaĉitajn en
  malsekaj mallarĝaj stratetoj. Li ne malŝatis tion. Tio estis nur unu
  simptomo de ŝia ribelo kontraŭ la Partio kaj ĉio karakterizanta ĝin, kaj
  iel ĝi ŝajnis natura kaj sana, kiel la ternado de ĉevalo kiu flaras
  malbonan fojnon. Ili estis foririntaj el la libera loko, kaj vagadis denove
  tra la dise ombra loko, kun la brakoj unu ĉirkaŭ la alia talio, ĉie kie estis
  sufiĉe larĝe por marŝi duope. Li rimarkis kiom pli mola sentiĝas ŝia talio
  nun, post la forpreno de la balteo. Ili ne parolis pli laŭte ol flustre.
  Ekster la libera spaco, diris Julia, estas preferinde marŝi senbrue. Baldaŭ
  ili atingis la randon de la arbareto. Ŝi haltigis lin.</p>

  <p>“Ne iru en la senarbejon. Eble observas iu. Ni estos sekuraj, se ni
  restos malantaŭ la branĉoj.”</p>

  <p>Ili staris en la ombro de avelarboj La sunlumo, filtrate tra
  nenombreblaj folioj, ankoraŭ estis varmega sur iliaj vizaĝoj. Winston
  rigardis la preteran kampon, kaj lin trafis kurioza, nerapida ŝoko pro
  rekono. Li konis ĝin laŭvide. Malnova, multemordita paŝtejo, kun pado
  vaganta trans ĝin kaj talpejo tie kaj tie. En la malglata heĝo sur la
  kontraŭa flanko, la branĉoj de la ulmoj balanciĝis preskaŭ
  nepercepteble en la vento, kaj iliaj folioj moviĝetis en densaj amasoj,
  kvazaŭ la hararo de virino. Nepre ie proksime, sed ekster la vidatingo,
  estas rivereto kun verdaj lagetoj kie laŭciskoj naĝas.</p>

  <p>“Ĉu ne estas rivereto ie proksime?” li flustris.</p>

  <p>“Vi pravas, ja estas rivereto. Efektive, ĝi estas ĉe la rando de la sekva
  kampo. Estas fiŝoj en ĝi, grandegaj fiŝoj. Oni povas rigardi, dum ili
  kuŝas en la lagetoj sub la salikoj, skuante la vostojn.”</p>

  <p>“Estas la Ora Lando — preskaŭe,” li murmuris.</p>

  <p>“La Ora Lando?”</p>

  <p>“Estas vere nenio. Pejzaĝo kiun mi kelkfoje vidis en sonĝoj.”</p>

  <p>“Rigardu!” flustris Julia.</p>

  <p>Turdo estis fluginta al branĉo apenaŭ kvin metrojn for de ili,
  preskaŭ je la sama nivelo kiel iliaj vizaĝoj. Ĝi estis en la sunlumo, ili
  estis en la ombro. Ĝi etendis siajn flugilojn, remetis ilin atenteme en la
  ĝustan lokon, klinis la kapon dum momento, kvazaŭ iel riverencante al
  la suno, kaj eksonigis torenton da kantado. En la posttagmeza silento, la
  amplekso da sono estis miriga. Winston kaj Julia kroĉiĝis unu al la alia,
  fascinate. La muziko daŭradis, minuton post minuto, kun miriga
  variado, tute neniam ripetante sin, preskaŭ kvazaŭ la birdo intence
  demonstras sian lertecon. Kelkfoje ĝi ĉesis dum kelkaj sekundoj, etendis
  kaj remaletendis la flugilojn, ŝveligis sian makuloplenan bruston, kaj
  denove ekkantis. Winston rigardis ĝin kun ia neklara adoro. Por kiu,
  por kio kantas tiu birdo? Neniu kunulo, neniu rivalo rigardas ĝin. Pro
  kio ĝi sidas ĉe la rando de la soleca arbaro, kaj verŝas sian muzikon en la
  nenion? Li demandis al si ĉu tamen ja estas mikrofono kaŝite ie
  proksime. Li kaj Julia parolis nur per nelaŭta flustrado, sed ĝi aŭdigus la
  turton. Eble ĉe la alia finaĵo de la instrumento, iu malgranda,
  skarabsimila viro aŭskultas intense — aŭskultadas tion. Sed iom post
  iom, la inundo da muziko forpelis ĉian supozadon el lia menso. Estis
  kvazaŭ ia likvo verŝiĝis sur lin, kaj kunmiksiĝis kun la sunlumo filtrata
  tra la folioj. Li ĉesis pensadi, kaj nur sentis. La talio de la knabino en la
  kurbo de lia brako estis mola kaj varma. Li turne tiris ŝin, tiel ke ili estis
  brusto-kontraŭ-bruste; ŝia korpo kvazaŭ fandiĝis en lian. Negrave kien
  li movis siajn manoj, estis cede kiel akvo. Iliaj buŝoj kunkroĉiĝis; estis
  tute malsimile al la malmolaj kisoj kiujn ili antaŭe interŝanĝis.
  Reapartiginte siajn vizaĝojn, ili ambaŭ profunde suspiris. La birdo
  ektimis kaj forflugis, bruigante siajn flugilojn.</p>

  <p>Winston metis siajn lipojn sur ŝian orelon. “Nun,” li flustris.</p>

  <p>“Ne ĉi tie,” ŝi flustre respondis. “Revenu al la kaŝejo. Tie estas pli
  sekure.”</p>

  <p>Rapide, kun fojfoja kraketado de branĉetoj, ili reserpentumis al la
  libera loko. Kiam ili denove estis en la cirklo de arbidoj, ŝi turnis sin, kaj
  frontis lin. Ili ambaŭ rapide spiradis, sed la rideto reaperis ĉirkaŭ la
  anguloj de ŝia buŝo. Ŝi staris rigardante lin dum momento, poste
  fingrumis la zipon de sia kombineo. Kaj, jes! estis preskaŭ kiel en lia
  sonĝo. Preskaŭ tiel rapide kiel li estis imaginta, ŝi forŝiris siajn vestojn,
  kaj kiam ŝi forĵetis ilin, estis per tiu sama grandioza gesto, per kiu plena
  civilizacio ŝajnis neniiĝi. Ŝia korpo scintilis blanke en la sunlumo. Sed
  dum momento li ne rigardis ŝian korpon; liajn okulojn ankris la efelida
  vizaĝo, kun sia neklara, aŭdaca rideto. Li surgenuiĝis antaŭ ŝi, kaj prenis
  ŝiajn manojn per siaj.</p>

  <p>“Ĉu vi jam antaŭe faris ĉi tion?”</p>

  <p>“Kompreneble. Centojn da fojoj — nu, dudekojn da fojoj, certe.”</p>

  <p>“Kun Partianoj?”</p>

  <p>“Jes, ĉiam kun Partianoj.”</p>

  <p>“Kun membroj de la Interna Partio?”</p>

  <p>“Ne kun tiuj porkaĉoj, ne. Sed multaj el ili akceptus, se ili havus eĉ
  oportuneton. Ili ne estas tiel prudemaj kiel ili ŝajnigas.”</p>

  <p>Lia koro saltis. Dudekojn da fojoj ŝi amoris: li volegis ke estu
  centojn da fojoj — milojn. Ĉio, kio eĉ sugestetis koruptecon, ĉiam
  plenigis lin per sovaĝa espero. Kiu scias, eble la Partio estas putrinta
  sub sia surfaco, ĝia kultado al severeco kaj abstino estas nur trompo
  kaŝanta pekadon. Se li povus infekti ilin ĉiujn per lepro aŭ sifiliso, kiom
  volonte li farus tion! Ĉion kio putrigas, febligas, subfosas! Li
  malsuprentiris ŝin, tiel ke ili surgenuis vizaĝ-al-vizaĝe.</p>

  <p>“Aŭskultu. Ju pli da viroj vi amoris, des pli mi amas vin.Ĉu vi
  komprenas tion?”</p>

  <p>“Jes, perfekte.”</p>

  <p>“Mi abomenas purecon, mi abomenas bonecon! Mi volas ke nenie
  plu ekzistu virto. Mi volas ke ĉiu estu ĝisoste korupta.”</p>

  <p>“Nu, do, nepre mi taŭgas por vi, karulo. Mi estas ĝisoste korupta.”</p>

  <p>“Ĉu al vi plaĉas fari ĉi tion? Mi volas diri, ne nur kun mi: fari ĉi
  agon mem?”</p>

  <p>“Mi adoras ĝin.”</p>

  <p>Tion, pli ol ĉion alian, li volis aŭdi. Ne nur la amo al unu persono,
  sed la besta instinkto, simpla senmanka deziro: tiu estas la forto kiu
  dispecigos la Partion. Li premis ŝin sur la herbon, inter la falintaj sciloj.
  Ĉifoje estis nenia malfacilo. Post kelka tempo la leviĝado kaj
  malleviĝado de iliaj brustoj malrapidiĝis, kaj atingis normalan ritmon,
  kaj en ia agrabla senpovo ili falis aparten. La suno ŝajnis esti
  plivarmiĝinta. Ili ambaŭ dormemis. Li etendis manon por preni la
  demetitajn kombineojn, kaj tiris ilin parte sur ŝin. Preskaŭ tuj ili
  endormiĝis, kaj dormis dum ĉirkaŭ duono de horo.</p>

  <p>Winston la unua vekiĝis. Li sidiĝis kaj rigardis la efelidan vizaĝon,
  ankoraŭ pace dormantan, kusenatan per la polmo de ŝia mano. Escepte
  de ŝia buŝo, oni ne povus diri ke ŝi estas bela. Estis unu-du linioj ĉirkaŭ
  la okuloj, se oni atente ekzamenis ilin. La nelonga malhela hararo estis
  eksterordinare dika kaj mola. Li ekpensis ke li ankoraŭ ne scias ŝian
  familian nomon, nek kie ŝi loĝas.</p>

  <p>La juna, forta korpo, nun senpova dum dormado, vekis en li
  kompatan, protektan senton. Sed la senmensa tenero kiun li sentis sub
  la avelarbusto, dum la turto ankoraŭ kantadis, ne plene revenis. Li
  detiris la kombineojn, kaj studis ŝian glatan blankan flankon. En la
  malnova epoko, li pensis, viro rigardis la korpon de knabino, kaj vidis
  ke ĝi estas dezirinda, kaj jen la fino de la rakonto. Sed ne eblis pure ami
  aŭ pure amordeziri nuntempe. Neniu emocio estis pura, ĉar ĉio estis
  kunmiksita kun timo kaj malamo. Ilia ĉirkaŭpremo estis batalo, ilia
  orgasmo estis venko. Ĝi estis bato kontraŭ la Partion. Ĝi estis politika
  ago.</p>

</section>
<section class="chapter" epub:type="bodymatter chapter" id="chapter_03">

	<h2>3</h2>
	<p>“Ni povos reveni ĉi tien unufoje,” diris Julia. “Kutime estas
  sendanĝere uzi kaŝejon dufoje. Sed ne ĝis post unu-du monatoj,
  kompreneble.”</p>

  <p>Tuj kiam ŝi vekiĝis, sia konduto ŝanĝiĝis. Ŝi fariĝis vigla kaj
  praktika, surmetis siajn vestojn, ligis la sklarlatan balteon ĉirkaŭ sian
  talion, kaj komencis aranĝi la detalojn de la retroiro hejmen. Ŝajnis
  nature, lasi ke ŝi faru tion. Ŝi evidente posedis praktikan ruzemon kiu
  mankis al Winston, kaj ŝi ankaŭ ŝajnis posedi kompletan scion pri la
  pejzaĝo ĉirkaŭ Londono, enmemorigitan per nenombreblaj komunumaj
  ekskursoj. La itinero kiun ŝi asignis al li estis tute malsimila al tiu laŭ
  kiu li venis, kaj ellasos lin ĉe alia fervojostacio. “Neniam reiru hejmen
  laŭ la sama itinero, laŭ kiu vi venis,” ŝi diris, kvazaŭ deklarante gravan
  ĝeneralan principon. Ŝi la unua foriros, kaj Winston atendu dum duono
  de horo, antaŭ ol sekvi ŝin.</p>

  <p>Ŝi nomumis lokon kie ili povos postlabore renkontiĝi, post kvar
  vesperoj. Ĝi estis strato en unu el la malriĉaj kvartaloj, kie estis
  eksterdoma bazaro, kiu estis kutime hom- kaj bruplena. Ŝi vagados
  inter la standoj, ŝajnigante serĉi ŝuŝnurojn, aŭ kudrofadenon. Se ŝi
  decidos ke estas sekure, ŝi mungos kiam li proksimiĝos; se ne, do li
  preterpaŝu sen rekoni ŝin. Sed se estos bonfortune, en la mezo de
  homamaso, estos sendanĝere konversaciadi dum kvarono de horo, aŭ
  aranĝi alian renkontiĝon.</p>

  <p>“Kaj nun mi devas foriri,” ŝi diris, tuj kiam li enmemorigis la
  instrukciojn. “Mi devos reesti je la deknaŭa tridek. Mi devos dediĉi du
  horojn al la Junulara Kontraŭ-Seksa Ligo, disdonante faldfoliojn, aŭ iel.
  Merde, ĉu ne? Brosu min, bonvolu. Ĉu estas tigoj en mia hararo? Ĉu vi
  certas? Do ĝis, amato, ĝis!”</p>

  <p>Ŝi ĵetis sin en liajn brakojn, kisis lin preskaŭ violente, kaj post
  momento puŝis sin tra la arbidojn, kaj malaperis en la arbaron, farante
  tre malmultan bruon. Eĉ nun li ankoraŭ ne sciiĝis pri ŝia familia nomo,
  nek ŝia adreso. Tamen, ja ne gravis, ĉar estis nekredeble ke iam ili povos
  renkontiĝi endome, aŭ interŝanĝi ian ajn skribitan komunikaĵon.</p>

  <p>Efektive, ili neniam reiris al la libera spaco en la arbaro. Dum la
  monato majo, nur unu fojon pli ili sukcesis amori. Tio okazis en alia
  kaŝejo konata de Julia, la sonorilejo de ruino preĝeja en preskaŭdizertita
  kamparo kien atombombo falis antaŭ tridek jaroj. Ĝi estis bona kaŝejo,
  kiam oni atingis ĝin, sed atingi ĝin estis tre danĝere. Cetere ili povis
  renkontiĝi nur en la stratoj, ĉiun vesperon en alia loko, kaj neniam por
  pli ol duono de horo. En la strato, kutime eblis pli-malpli konversacii.
  Dum ili promenis laŭ la homoplenaj pavimaĵoj, ne tute duope, kaj
  neniam rigardante unu la alian, ili estigis kuriozan intermitan
  interparoladon kiu ekflagris kaj ekĉesis kiel la lumoj el lumturo,
  eksilentigitan pro la proksimiĝo de Partia uniformo, aŭ la promsimeco
  de teleekrano, rekomencitan minutojn poste, en la mezo de frazo, poste
  abrupte haltigitan kiam ili apartiĝis ĉe la interkonsentita loko, poste
  daŭrigitan preskaŭ sen salutoj la sekvan tagon. Julia evidente estis tre
  sperta pri tia konversaciado, kiun ŝi nomis “felietona interparolado”. Ŝi
  estis ankaŭ mirinde lerta pri parolado sen lipmoviĝo. Nur unufoje en
  preskaŭ monato da ĉiunoktaj renkontiĝoj, ili sukcesis interŝanĝi kison.
  Ili silente paŝadis laŭ flankstrato (Julia neniam parolis kiam ili estis for
  de la ĉefstratoj), kiam okazis surdiga bruego, la tero saltis, kaj la aero
  senlumiĝis, kaj Winston trovis sin kuŝanta sur sia flanko, kontuzita kaj
  terurita. Raketbombo evidente estis falinta tre proksimen. Subite li
  ekkonsciis pri la vizaĝo de Julia, kelkajn centimetrojn de lia propra
  vizaĝo, morte blanka, krete blanka. Eĉ ŝiaj lipoj estis blankaj. Ŝi mortis!
  Li premis ŝin al si, kaj trovis ke li kisas vivantan varman vizaĝon. Sed ia
  pulvoraĵo blokis liajn lipojn. Ambaŭ iliaj vizaĝoj estis dike kovritaj de
  gipso.</p>

  <p>Okazis vesperoj kiam ili atingis sian renkontiĝejon, sed devis
  preterpasi unu la alian, sen signo de rekono, ĉar patrolo ĵus venis ĉirkaŭ
  la angulon, aŭ helikoptero ŝvebis superkape. Eĉ se estus malpli danĝere,
  estus tamen malfacile trovi sufiĉan tempon por renkontiĝi. La
  laborsemajno de Winston daŭris sesdek horojn. Tiu de Julia daŭris eĉ
  pli longe, kaj iliaj liberaj tagoj variis laŭ la premo de laboro, kaj ne ofte
  koincidis. Julia, ĉiukaze, malofte havis tute liberan vesperon. Ŝi pasigis
  mirinde grandan kvanton da tempo, ĉeestante prelegojn, kaj
  partoprenante en demonstracioj, distribuante literaturon por la
  Junulara Kontraŭ-Seksa Ligo, preparante standardojn por la Semajno da
  Malamo, kolektante monon por la ŝparado-kampanjo, kaj tiaj agoj. Tiel
  oni gajnas, ŝi diris, ĝi estas kamuflo. Se oni obeas la malgrandajn
  regulojn, oni povas malobei la grandajn. Ŝi eĉ instigis Winstonon dediĉi
  eĉ plian el siaj vespero,j per sinanonco por la parttempa municilaboro,
  kiun volontule faras zelotaj Partianoj. Do unu vesperon ĉiusemajne,
  Winston pasigis kvar horojn da paraliza tediĝo, kunŝraŭbante pecetojn
  de metalo, kiuj verŝajne estis partoj de bombofuzeoj, en ventoplena,
  malbone iluminata laborĉambro, kie la batado de marteloj kunmiksiĝis
  enuige kun la muziko el la teleekranoj.</p>

  <p>Kiam ili renkontiĝis en la turo de la preĝejo, la paŭzoj en iliaj
  fragmentaj konversacioj estis plenigitaj. Estis varmega posttagmezo. La
  aero en la malgranda kvadrata ĉambro super la sonoriloj estis varmega
  kaj stagna, kaj naŭzege odoris pro kolomba feko. Ili sidis parolante dum
  horoj, sur la polvokovrita, tigkovrita planko, dum unu aŭ alia el ili
  fojfoje stariĝis, por rigardeti tra la sagtruoj, por certigi ke neniu venas.</p>

  <p>Julia estis dudeksesjaraĝa.Ŝi loĝis en gastejo kun tridek aliaj
  knabinoj (“Ĉiam en la fetoro de virinoj! Mi malamegas virinojn!” ŝi diris
  parenteze), kaj ŝi prilaboris, kiel li divenis, la romanverkajn maŝinojn en
  la Departemento de Fikcio. Ŝi ĝuis sian laboron, kiu konsistis ĉefe el
  funkciigado kaj riparado de potenca sed nefidebla elektra motoro. Ŝi
  estis “nelerta”, sed ŝi amis uzi siajn manojn kaj sentis familiarecon kun
  maŝinoj. Ŝi povis priparoli la tutan procedon verki romanon, komence
  per la ĝenerala ordono farita de la Komitato por Planado, ĝis la lasta
  revizio farita de la Reverka Teamo. Ŝed ŝin ne interesis la fina
  produktaĵo. Ŝi “ne multe amas legi”, ŝi diris. Libroj estas nur varo
  produktenda, same kiel konfitaĵo aŭ ŝuŝnuroj.</p>

  <p>Ŝia memoro ne etendiĝis ĝis antaŭ la fruaj sesdekaj jaroj, kaj la
  nura persono kiun ŝi iam konis, kiu ofte parolis pri la tagoj antaŭ la
  Revolucio, estis avo kiu malaperis kiam ŝi estis okjaraĝa. En la lernejo ŝi
  estis la kapitano de la hoketeamo, kaj gajnis la trofeon por gimnastiko
  dum du sinsekvaj jaroj. Ŝi estis trupestro en la Spionoj, kaj
  branĉosekretario en la Junulara Ligo, antaŭ ol aniĝi en la Junulara
  Kontraŭ-Seksa Ligo. Ŝi ĉiam ricevis raportojn pri bona karaktero. Ŝi eĉ
  estis selektita por labori en Pornoseko (neeraripova signo de bona
  reputacio), la subsekcio de la Departemento de Fikcio kiu produktadis
  malmultekostan pornografion distribuotan inter la proloj. Ĝi estis
  moknomata “Fekdomo”, de la homoj laborantaj en ĝi, ŝi komentis. Tie ŝi
  restis dum jaro, helpante produkti libretojn en fermitaj pakaĵoj, kun
  titoloj kiaj Gluteonbataj rakontoj aŭ Unu nokto en lernejo por knabinoj,
  kiujn kaŝeme aĉetos proletaj junuloj, kiuj erare supozas ke ili aĉetas
  kontraŭleĝaĵon.</p>

  <p>“Kiaj estas tiuj libroj?” diris Winston scivoleme.</p>

  <p>“Ho, terura rubo. Ili estas vere tedaj. Ili havas nur ses intrigojn, sed
  ili intermiksiĝas iom. Kompreneble mi ne pritraktis la kalejdoskopojn.
  Mi neniam estis en la Reverka Teamo. Mi ne estas literaturema,
  karulo — eĉ ne sufiĉe por tio.”</p>

  <p>Li informiĝis, mirigate, ke ĉiuj laborantoj en Pornoseko, escepte de
  la departementestroj, estas knabinoj. La teorio estis ke viroj, kies
  seksinstinktoj estas malpli facile regeblaj ol tiuj de virinoj, estas pli
  minacataj de koruptiĝo pro la fiaĵoj, pri kiuj ili okupas sin.</p>

  <p>“Ili eĉ ne volas ke edzinoj estu tie,” ŝi pludiris. “Ili supozas ke
  knabinoj estas ĉiam tre puraj. Nu, tamen, jen knabino kiu ne estas tia.”</p>

  <p>Ŝi unue amoris kiam ŝi estis deksesjaraĝa, kun sesdekjaraĝa
  Partiano, kiu poste mortigis sin por eviti arestiĝon. “Kaj ja tio estis
  bona,” diris Julia, “ĉar alie ili akirus mian nomon el li, kiam li konfesis.”
  De tiam estas diversaj aliaj. La vivo kia ŝi konceptis ĝin estis tre simpla.
  Oni volas ĝui la vivon; “ili”, t.e. la Partio, volas malebligi tion; oni
  malobeas la regulojn laŭeble. Ŝi ŝajne opiniis ke estas egale nature ke
  “ili” volas forpreni de oni oniajn plezurojn, kiel ke oni volas ne esti
  kaptita. Ŝi malamis la Partion, kaj diris tion per krudegaj vortoj, sed ŝi
  ne ĝenerale kritikis ĝin. Escepte de kiam ĝi tuŝis ŝian propran vivon,
  tute ne interesis ŝin la Partiaj doktrinoj. Li rimarkis ke ŝi neniam uzas
  Novparolajn vortojn, escepte de tiuj, kiuj jam fariĝis ĉiutagaĵoj. Ŝi
  neniam aŭdis pri la Frataro, kaj rifuzas kredi ke ĝi ekzistas. Ĉia
  organizita ribelo kontraŭ la Partio, kio tutcerte fiaskus, ŝajnis al ŝi esti
  stulta. Lerteco ebligis malobei la regulojn kaj tamen resti vivanta. Li
  demandis al si malklare, kiom da aliaj similaj jungeneraciaj homoj
  similas al ŝi, homoj kreskintaj en la mondo de la Revolucio, kiuj konas
  nenion alian, kiuj akceptas la Partion kiel neŝanĝeblaĵon, same kiel la
  ĉielon, kaj ne ribelas kontraŭ ĝia aŭtoritato, sed simple evitas ĝin, same
  kiel kuniklo evitas hundon.</p>

  <p>Ili ne diskutis eblon geedziĝi. Tio estis tro malpraktika por meriti
  pripenson. Neniu imagebla komitato aprobus tian geedziĝon, eĉ se
  Katharine, la edzino de Winston, iel estus forigebla. Ĝi estis senespera,
  eĉ kiel revo.</p>

  <p>“Kia ŝi estis, via edzino?” diris Julia.</p>

  <p>“Ŝi estis — ĉu vi konas la Novparolan vorton ‘bonpensplena’?
  Kompreneble tio signifas ortodoksa, nekapabla havi malbonan
  penson?”</p>

  <p>“Ne, mi ne konis tiun vorton, sed mi certe konas tian specon de
  persono.”</p>

  <p>Li komencis rakonti al ŝi la historion de sia vivo kiel edzo, sed,
  kurioze, ŝi ŝajne jam konis la esencajn partojn de ĝi. Ŝi priparolis al li,
  preskaŭ kvazaŭ vidinte aŭ sentinte, la rigidiĝon de la korpo de
  Katharine, tuj kiam li tuŝis ĝin, la manieron per kiu ŝi ankoraŭ ŝajnis
  forpuŝi lin plenforte, eĉ kiam ŝiaj brakoj estis strikte premitaj ĉirkaŭ lin.
  Kun Julia li sentis nenian malfacilon diskuti tiajn aferojn: Katharine,
  ĉiukaze, jam antaŭ longe ĉesis esti doloriga memoraĵo, kaj fariĝis nur
  malbongustaĵo.</p>

  <p>“Tamen mi povus toleri ĝin, se ne okazus unu afero,” li diris. Li
  rakontis al ŝi pri la malerotika ceremonieto, kiun Katharine trudis al li
  dum la sama nokto ĉiun semajnon. “Ŝi abomenis ĝin, sed nenio povus
  devigi ŝin ne fari ĝin. Ŝi kutimis nomi ĝin — sed vi neniam divenus.”
  “Nia devo por la Partio,” diris Julia tuj.</p>

  <p>“Kiel vi sciis tion?”</p>

  <p>“Ankaŭ mi studis en lernejo, karulo. Seksprelegoj unufoje en ĉiu
  monato, por la superdeksesjaruloj. Kaj en la Junulara Movado. Ili
  encerbigas ĝin multejarlonge. Sed kompreneble, ne estas antaŭscieble;
  la homoj estas tiom hipokritaj.”</p>

  <p>Ŝi komencis plidetale paroli pri la temo. Kiam temis pri Julia, ĉio
  revenigis ŝin al ŝia propra seksemo. Tuj kiam tio estis iel aludita, ŝi
  kapablis tre akute diagnozi. Malkiel Winston, ŝi komprenis la internan
  ideon de la sekspuritanismo de la Partio. Ne nur ke la seksinstinkto
  kreas propran mondon ekster la regpovo de la Partio, kaj tial, kiel eble
  plej detruendan. Pli grave estas, ke mankigo de seksspertoj instigas
  histerion, kio estas dezirata, ĉar ĝi estas transformebla en militamon,
  kaj en adoradon al estro. Tiel ŝi esprimis ĝin:</p>

  <p>“Kiam oni amoras, oni eluzas energion, kaj poste oni feliĉas, kaj oni
  fervoriĝas pri nenio. Ili ne povas toleri tian senton. Ili volas ke oni estu
  konstante energiplenega. La tutaj paradado, kaj kriado, kaj
  standardflirtigado, estas nur putrinta sekso. Se oni estas interne feliĉa,
  kial oni ekscitiĝus pri Granda Frato, kaj la Tri-Jaraj Planoj, kaj la Du
  Minutoj da Malamo, kaj la tuta cetera merdegaĵo?”</p>

  <p>“Ja estas vere,” li pensis. Estis rekta intima ligo inter ĉasto kaj
  politika ortodokseco. Kiel eblus sufiĉe ardigi la timon, la malamon, kaj
  la frenezan kredemon, kiujn la Partio bezonas en siaj membroj, se ĝi ne
  subpremus potencan instinkton, kaj uzus ĝin kiel motoron? La
  seksimpulso estis danĝera por la Partio, kaj la Partio utiligis ĝin. Ili
  same ruzis pri la gepatrema instinkto. Ne eblus tute abolicii la familion,
  kaj, efektive, la homoj estis urĝataj ami siajn infanojn, preskaŭ laŭ la
  malnova maniero. La infanoj, aliflanke, estis sisteme instigataj kontraŭi
  siajn gepatrojn, kaj estis instruataj spionadi ilin, kaj raporti iliajn
  deviojn. La familio, laŭ la efekto de tio, fariĝis branĉo de la Penspolico.
  Ĝi estis metodo per kiu ĉiu persono estas ĉirkaŭata tage kaj nokte de
  informantoj kiuj intime konas lin.</p>

  <p>Abrupte lia menso reiris al Katharine. Katherine sendube denuncus
  lin al la Penspolico, se ŝi, bonŝance, ne estus tro stulta por detekti la
  malortodoksecon de liaj opinioj. Sed kio vere memorigis lin pri ŝi
  ĉimomente estis la sufoka varmego de la posttagmezo, kiu aperigis
  ŝviton el lia frunto. Li komencis rakonti al Julia ion okazintan, aŭ, pli
  ekzakte, neokazintan, dum alia trovarmega somera posttagmezo antaŭ
  dek unu jaroj.</p>

  <p>Okazis tri aŭ kvar monatojn post ilia geedziĝo. Ili perdis la vojon
  dum komunuma ekskurso ie en Kent<a epub:type="noteref" href="#n2">*</a>. Ili postrestis la aliajn nur per
  kelkaj minutoj, sed ili erare turnis sin, kaj baldaŭ trovis sin haltigitaj de
  la rando de malnova kretmino. Ĝi estis dek-dudek metrojn profunda,
  kun rokegoj ĉe la fundo. Neniu ĉeestis por ke ili demandu pri la ĝusta
  vojo. Tuj kiam ŝi ekkonsciis ke ili perdiĝis, Katherine fariĝis tre
  maltrankvila. Esti for de la bruema amaso da ekskursantoj, eĉ dum
  momento, sentigis al ŝi ke ŝi misagas. Ŝi volis hasti retroen laŭ la vojo
  sur kiu ili venis, kaj komenci serĉi alidirekte. Sed je tiu momento,
  Winston rimarkis kelkajn florojn kreskantajn en la krevoj de la klifo sub
  ili. Unu florspeco estis dukolora, fuksina kaj brikruĝa, ambaŭ koloroj
  kreskis sur unusola radiko. Li neniam antaŭe vidis tiaĵon, kaj li vokis al
  Katharine, ke ŝi venu rigardi ĝin.</p>

  <aside epub:type="footnote" id="n2">
    <p>Distrikto en Anglio, ĉe la sudorienta ekstremo de la insulo.— Trad.</p>
  </aside>

  <p>“Rigardu, Katharine! Rigardu tiujn florojn. Tiun grupon preskaŭ ĉe
  la fundo. Ĉu vi vidas ke ili havas du apartajn kolorojn?”</p>

  <p>Ŝi jam estis turninta sin por foriri, sed ŝi malgraŭ tio iom malkviete
  revenis dum momento. Ŝi eĉ klinis sin trans la randon de la klifo, por
  vidi al kio li gestas. Li staris iomete malantaŭ ŝi, kaj li metis manon sur
  ŝian talion, por malŝanceli ŝin. Je tiu momento, li ekpensis ke ili estas
  tute solaj. Estis neniu homo proksima, neniu folio moviĝis, eĉ neniu
  birdo estis veka. En ĉi tia loko, apenaŭ estis danĝero ke estas kaŝita
  mikrofono, kaj eĉ se estus mikrofono, ĝi kaptus nur sonojn. Estis la plej
  varmega, plej dormiga horo de la posttagmezo. La suno brulige trafis
  ilin, ŝvito tiklis lian vizaĝon. Kaj li ekpensis...</p>

  <p>“Kial vi ne regalis ŝin per forta puŝo?” diris Julia. “Tion mi farus.”</p>

  <p>“Jes, kara, tion vi farus. Mi farus, se mi estus tiam persono kia mi
  nun estas. Aŭ eble mi — mi ne certas.”</p>

  <p>“Ĉu vi bedaŭras ke vi ne puŝis ŝin?”</p>

  <p>“Jes. Ĉion konsiderante, mi bedaŭras tion.”</p>

  <p>Ili sidis flank-al-flanke sur la polvokovrita planko. Li tiris ŝin pli
  proksimen al si. Ŝia kapo apogiĝis per lia ŝultro, la plaĉa odoro de ŝia
  hararo konkeris la kolombofekon. “Ŝi estas tre juna,” li pensis, “ŝi
  ankoraŭ anticipas ricevi ion el la vivo, ŝi ne komprenas ke puŝi ĝenan
  personon trans klifon, solvas nenion.”</p>

  <p>“Verdire, ŝovi ŝin ŝanĝus nenion.”</p>

  <p>“Do kial vi bedaŭras ne esti puŝinta ŝin.”</p>

  <p>“Nur ĉar mi preferas pozitivon anstataŭ negativon. En la ludo kiun
  ni ludas, ni ne povas sukcesi. Kelkaj specoj de malgajno estas pli bonaj
  ol aliaj, jen kiel estas.”</p>

  <p>Li sentis ŝiajn ŝultrojn moviĝeti neante. Ŝi ĉiam kontraŭdiris lin,
  kiam li diris ion tian. Ŝi rifuzis akcepti kiel naturan leĝon, ke la
  individuo estas ĉiam venkata. Parte ŝi komprenis ke ŝi mem estas
  destinita venkiĝi, ke pli-malpli frue la Penspolico kaptos ŝin, kaj
  mortigos ŝin, sed alia parto de ŝia menso kredis ke iel eblas konstrui
  sekretan mondon, en kiu oni povas vivi laŭvole. Oni bezonas nur
  bonfortunon, lerton, kaj aŭdacon. Ŝi ne komprenis ke tute ne ne
  ekzistas feliĉo, ke la sola venko venos nur en la tre fora estonteco, longe
  post onia morto, ke jam de la momento kiam oni proklamas militon
  kontraŭ la Partio, estas pli bone opinii sin kadavro.</p>

  <p>“Ni estas la mortuloj,” li diris.</p>

  <p>“Ni ankoraŭ ne mortis,” diris Julia konkreteme.</p>

  <p>“Korpe, ne. Post ses monatoj, jaro — kvin jaroj, kredeble. Mi timas
  la morton. Vi estas juna, do verŝajne vi timas ĝin pli ol mi. Evidente ni
  forpuŝos ĝin laŭeble plej longe. Sed malmulte gravas. Dum homoj
  restas homoj, la morto kaj la vivo estas unusola afero.”</p>

  <p>“Absurdaĵo! Kun kiu vi preverus amori, mi aŭ skeleto? Ĉu vi ne ĝuas
  la vivadon? Ĉu ne plaĉas al vi la sento: Jen mi, jen mia mano, jen mia
  kruro, mi estas reala, mi estas solida, mi vivas! Ĉu tio ne plaĉas al vi?”</p>

  <p>Ŝi torde tiris sin por fronti lin, kaj premis sian bruston kontraŭ lin.
  Li povis senti ŝiajn mamojn, maturajn tamen firmajn, tra ŝia kombineo.
  Ŝia korpo ŝajnis verŝi iom da siaj juno kaj viglo en lian.</p>

  <p>“Jes, tio plaĉas al mi,” li diris.</p>

  <p>“Do ĉesu paroli pri la morto. Kaj nun aŭskultu, karulo, ni devas
  aranĝi pri nia posta renkontiĝo. Estos bone ke ni reiru al la loko en la
  arbaro. Ni bone ripozigis ĝin. Sed vi devos iri tien laŭ alia vojo, ĉifoje.
  Mi jam planis ĉiujn detalojn. Veturu per la trajno — sed, jen, mi
  desegnos la vojon por vi.”</p>

  <p>Kaj laŭ sia praktika maniero, ŝi kunpuŝis malgrandan kvadraton da
  polvo, kaj per tigo el kolombonesto ŝi komencis desegni mapon sur la
  planko.</p>

</section>
<section class="chapter" epub:type="bodymatter chapter" id="chapter_04">

	<h2>4</h2>
	<p>Winston ĉirkaŭrigardis en la maleleganta ĉambreto, super la butiko
  de S-ro Charrington. Apud la fenestro, la enorma lito estis pretigita,
  per ĉifaj lankovriloj kaj nekovrita cilindra kuseno. La malnovmoda
  horloĝo kun la dekdu-hora faco tiktakadis sur la kamenbreto. En la
  angulo, sur la klaphava tablo, la vitra paperpezilo, kiun li aĉetis dum sia
  antaŭa vizito, scintilis softe el la duonsenlumo.</p>

  <p>Super la kaminejo estis ĉifita stana oleforno, kuirpoto, kaj du tasoj,
  provizitaj de S-ro Charrington. Winston bruligis la flamingon, kaj
  surmetis poton da akvo por boligi ĝin. Li estis kunportinta koverton da
  Kafo por la Venko, kaj kelkajn sakarintablojdojn. La horloĝindikiloj
  diris deksep-dudek: efektive estis deknaŭ-dudek. Ŝi venos je la deknaŭ-
  trideka.</p>

  <p>“Malsaĝe, malsaĝe,” ripetadis lia koro al li: “konscia, nebezona,
  sinmortiga malsaĝo”. El ĉiuj krimoj kiujn Partiano povus okazigi, estis
  plej neeble kaŝi ĉi tiun. Efektive, la ideo unue flosis en lian kapon en la
  formo de vizio, de la vitra paperpezilo reflektata de la surfaco de la
  klaphava tablo. Kiel li antaŭvidis, S-ro Charrington tute ne obĵetis
  ludoni la ĉambron. Li evidente ĝojis pro la kelkaj dolaroj, kiujn tio
  venigos al li. Nek li aspektis ŝokita, nek ofende komprenema, kiam
  klariĝis ke Winston deziras la ĉambron cele al amorado. Anstataŭe, li
  rigardis la mezdistancon, kaj parolis per ĝeneralaj komentoj, kun tiel
  delikata mieno, ke li impresis kvazaŭ parte nevidebliĝinte. “Privateco,” li
  diris, “estas tre valora. Ĉiu deziras lokon kie li povas kelkfoje esti sola.
  Kaj kiam iu havas tian lokon, ja estas simpla ĝentileco ke kiu ajn alia
  scias pri ĝi silentu pri sia scio.” Li ankaŭ, ŝajnante preskaŭ fadi el
  ekzisto, pludiris ke estas du enirejoj por la domo, unu el ili estas ĉe la
  malantaŭa korto, kaj kondukas el mallarĝa vojeto.</p>

  <p>Sub la fenestro iu kantadis. Winston elrigardetis, sekure protektate
  de la muslina kurteno. La junia suno ankoraŭ estis alte en la ĉielo, kaj
  en la suba sunlumplena korto, enorma virino, solida kiel Normana<a epub:type="noteref" href="#n3">*</a>
  kolono, kun fortaj ruĝaj antaŭbrakoj kaj sakŝtofa antaŭvesto, movadis
  sin tien kaj reen inter lavkuvo kaj sekigŝnuro, alligante aron da
  kvadrataj blankaĵoj, kiujn Winston rekonis esti vindotukoj por bebo.
  Kiam ajn ŝia buŝo ne estis korkita per vestopinĉiloj, ŝi kantis per potenca kontralta voĉo:</p>

  <aside epub:type="footnote" id="n3">
    <p>Laŭ francdevena arkitektura stilo, familiara ĉe imponaj konstruaĵoj, ekz. katedraloj.</p>
  </aside>

  <p>Nur senespera deziraĵo.</p>

  <p>Forglitema kiel tag’ aprila,</p>

  <p>Kun ekvido, ekdiro, rev-inspiro,</p>

  <p>Kunforiris koro mia!</p>

  <p>La kanto jam hantadis Londonon de multaj ĵusaj semajnoj. Ĝi estis
  unu el sennombraj similaj kantoj, eldonitaj de subsekcio de la
  Departemento de Muziko, por la proloj. La vortoj de tiuj kantoj estis
  verkitaj, tute sen prilaborado fare de homoj, per maŝino nomata
  versigilo. Sed la virino kantis tiel melodie, ke la absurda rubo preskaŭ
  fariĝis plaĉa sono. Li povis aŭdi la virinon kanti, kaj la ŝoviĝadon de ŝiaj
  ŝuoj sur la pavimblokoj, kaj la kriojn de la infanoj en la strato, kaj el ie
  tre for malfortan bruon de la trafiko, tamen la ĉambro ŝajnis kurioze
  silenta, pro la manko de teleekrano.</p>

  <p>“Malsaĝe, malsaĝe, malsaĝe!” li pensis denove. Estis malkredeble ke
  ili povus frekventi ĉi tiun lokon dum pli ol kelkaj semajnoj, sen esti
  kaptitaj. Sed la tento havi kaŝejon kiu vere apartenas al ili, endome kaj
  proksime, estis tro granda por ili ambaŭ. Dum longa periodo post ilia
  vizito al la sonorilturo de la preĝejo, estis neeble aranĝi renkontiĝojn.
  La laborhoroj estis draste plimultigitaj, prepare por la Semajno da
  Malamo. Tiu estos post pli ol monato, sed la enormaj kompleksaj
  preparoj necesaj postulis ekstran laboron de ĉiuj personoj. Fine ili
  ambaŭ sukcesis akiri liberan posttagmezon dum unusama tago. Ili
  interakordis reiri al la libera spaco en la arbaro. La antaŭan vesperon ili
  renkontiĝis nelonge en la strato. Kiel kutime, Winston apenaŭ rigardis
  Julian dum ili proksimiĝis unu al la alia en la homamaso, sed per la
  kurta rigardeto kiun li faris direkte al ŝi, ŝajnis al li ke ŝi estas pli pala ol
  kutime.</p>

  <p>“Ne eblos,” ŝi murmuris, tuj kiam ŝi decidis ke estas sekure paroli.
  “Morgaŭ, mi volas diri.”</p>

  <p>“Kion?”</p>

  <p>“Morgaŭ posttagmeze. Mi ne povos veni.”</p>

  <p>“Kial?”</p>

  <p>“Ho, la kutima kialo. Ĝi komenciĝis frue ĉifoje.”</p>

  <p>Dummomente li estis violente kolera. Dum la monato de lia
  konatiĝo kun ŝi, la naturo de lia deziro al ŝi ŝanĝiĝis. Komence estis
  malmulta vera sentemo. Ilia unua amoro estis nur ago estigita de la
  volo. Sed post la dua fojo, estis malsame. La odoro de ŝia hararo, la
  gusto de ŝia buŝo, la sento de ŝia haŭto, ŝajnis interniĝi en lin, aŭ en la
  ĉirkaŭantan aeron. Ŝi fariĝis korpa necesaĵo, io kion li ne nur volas sed
  al kio, laŭ lia sento, li rajtas. Kiam ŝi diris ke ŝi ne povos veni, lin trafis
  penso ke ŝi malfidelas al li. Sed ĝuste tiumomente, la homamaso kunen
  premis ilin, kaj iliaj manoj akcidente renkontiĝis. Ŝi rapide premetis la
  pintojn de liaj fingroj, ago kiu ŝajnis alvoki ne deziron sed amon. Trafis
  lin la ideo ke kiam oni loĝas kun virino, tiu esperperfido sendube estas
  normala ripetiĝanta evento; kaj profunda tenero, kian li ne antaŭe
  sentis pri ŝi, subite ekkaptis lin. Li deziregis ke ili estu geedzoj jam de
  dek jaroj. Li deziregis esti marŝanta tra la stratoj kun ŝi, tute same kiel
  nun, sed malkaŝe kaj sentime, diskutante trivialaĵojn, kaj aĉetante
  diversajn erojn por la loĝejo. Li pleje deziris ke ili povu posedi lokon kie
  ili povos esti solaj, unu kun la alia, sen senti devon amori kiam ajn ili
  renkontiĝas. Efektive ne je precize tiu momento, sed iam dum la sekva
  tago, trafis lin la ideo lui la ĉambron de S-ro Charrington. Kiam li
  proponis tion al Julia, ŝi akceptis neanticipite rapide. Ili ambaŭ sciis ke
  estas pura frenezeco. Estis kvazaŭ ili intence paŝas pli proksimen al la
  tombo. Dum li sidis atendante sur la rando de la lito, li denove pensis
  pri la keloj de la Ministrejo de la Amo. Estis kurioze kiel tiu
  antaŭdestinita teruro en- kaj el-iris onian konscion. Jen ĝi, fiksita en la
  estonteco, venonta tuj antaŭ la morto same certe kiel 99 venas tuj antaŭ
  100. Oni ne povas eviti ĝin, sed eble oni povas prokrasti ĝin: tamen,
  anstataŭe, fojfoje, per konscia, intenca ago, oni elektas malgrandigi la
  intervalon antaŭ ĝia okazo.</p>

  <p>Tiumomente estis rapida paŝado sur la ŝtuparo. Julia ekkuris en la
  ĉambron. Ŝi portis sakon da instrumentoj, el kruda bruna kanvaso, kian
  li kelkfoje vidis ŝin porti tien kaj reen en la Ministrejo. Li antaŭenpaŝis
  por preni ŝin inter siajn brakojn, sed ŝi liberigis sin iom rapide, parte
  ĉar ŝi ankoraŭ tenis la sakon da instrumentoj.</p>

  <p>“Atendu momenteton,” ŝi diris. “Lasu min montri al vi kion mi
  alportis. Ĉu vi kunportis iom da tiu fiaĉa Kafo por la Venko? Mi supozis
  ke tiel estos. Forĵetu ĝin, ĉar ni ne bezonos ĝin. Rigardu...”</p>

  <p>Ŝi surgenuiĝis, ekmalfermis la sakon, kaj elfalis kelkaj ŝraŭbŝlosiloj
  kaj malŝraŭbilo, kiuj estis plenigintaj ĝian supran parton. Sube estis
  kvanto da bonordaj paperpaketoj. La unua paketo kiun ŝi transdonis al
  Winston sentiĝis strangam tamen iel familiara. Ĝi estis plena de ia peza,
  sableca aĵo kiu cedis al onia tuŝo.</p>

  <p>“Ĉu ja sukero?” li diris.</p>

  <p>“Vera sukero. Ne sakarino, sukero. Kaj jen panbulko, vera blanka
  pano, ne nia panaĉaĵo — kaj malgranda poto da konfitaĵo. Kaj jen
  ladskatolo da lakto — sed rigardu! Pri ĉi tio mi vere fieras. Mi devis
  volvi iom da sako ĉirkaŭ ĝin, ĉar —”</p>

  <p>Sed ŝi ne bezonis diri al li kial ŝi ĉirkaŭvolvis ĝin. La odoro jam
  plenigis la ĉambron, riĉa, varmega odoro, kiu similis al io veninta el lia
  frua infaneco, sed kiun oni efektive renkontas fojfoje, bloviĝantan en
  koridoro antaŭ ol pordo brufermiĝas, aŭ disvastigantan sin mistere en
  homplena strato, flaratan nur momente kaj poste malaperantan.</p>

  <p>“Kafo,” li murmuris, “vera kafo”.</p>

  <p>“Kafo de la Interna Partio. Mi havas plenan kilogramon, ĉi tie.”</p>

  <p>“Kiel vi ruzis akiri ĉion ci?”</p>

  <p>“Ĉi ĉio estas de la Interna Partio. Nenion malhavas tiuj porkaĉoj,
  nenion. Sed kompreneble manĝoservistoj kaj aliaj helpistoj kaj homoj
  ŝtelas, kaj — rigardu, mi havas paketon da teo ankaŭ.”</p>

  <p>Winston jam ekkaŭris apud ŝi. Li ŝire malfermis angulon de la
  paketo.</p>

  <p>“Vera teo. Ne rubusfolioj.”</p>

  <p>“Estas multa teo, lastatempe. Ili kaptis Hindion, aŭ ion,” ŝi diris
  sendetale. “Sed aŭskultu karulo. Mi volas ke vi turnu vian dorson al mi
  dum tri minutoj. Iru sidi sur la alia flanko de la lito. Ne tro proksimiĝu
  al la fenestro. Kaj ne turnu vin antaŭ ol mi permesos.”</p>

  <p>Winston rigardadis senpripense tra la muslinan kurtenon. Sube, en
  la korto, la ruĝbraka virino ankoraŭ marŝadis tien kaj reen inter la
  lavkuvo kaj la sekigoŝnuro. Ŝi prenis du pliajn pinĉilojn el sia buŝo kaj
  kantis profundasente:</p>

  <p>Laŭdire la tempo kuracas,</p>

  <p>Laŭdire forgeso do venos; nu</p>

  <p>Ankoraŭ ridetoj kaj larmoj tra l’ jaroj,</p>

  <p>Ja tordas la korŝnurojn plu!</p>

  <p>Ŝi parkeris la tutan rimaĉaron, ŝajne. Ŝia voĉo flosis supren kun la
  dolĉa someraero, tre melodie, plene de ia feliĉa melankolio. Oni sentis
  ke ŝi estus tute kontenta, se la junia vespero estus senfina, kaj la kvanto
  da vestoj neelĉerpebla, resti tie dum mil jaroj, pendigante vindotukojn
  kaj kantante rimaĉojn. Li ekpensis ke estas kurioze ke li neniam aŭdis
  Partianon kanti sola kaj spontane. Eĉ ŝajnus iomete neordotokse,
  danĝere ekscentre, same kiel paroladi al si mem. Eble nur kiam oni
  estas proksime al mortmalsato, oni povas senkaŭze kantadi.</p>

  <p>“Vi rajtas turni vin nun,” diris Julia.</p>

  <p>Li turnis sin, kaj dum sekundo li preskaŭ ne rekonis ŝin. Efektive, li
  anticipis vidi ŝin nuda. Sed ŝi ne estis nuda. La transformiĝo okazinta
  estis multe pli surpriza. Ŝi estis kolorinta la vizaĝon.</p>

  <p>Sendube ŝi estis kaŝe enirinta iun butikon en la prola kvartalo, kaj
  aĉetis por si kompleton da ŝminkaĵoj. Ŝiaj lipoj estis dense ruĝigitaj, ŝiaj
  vangoj ruĝetigitaj, ŝia nazo pudrita: eĉ estis iometo sub la okuloj por
  plibriligi ilin. Ne estis tre lerte farite, sed la spertoj de Winston ne
  instruis al li altan normon. Li neniam antaŭe vidis nek imagis
  Partianinon kun ŝminko sur la vizaĝo. La plibonigo de ŝia aspekto estis
  miriga. Per nur kelkaj koloraĵetoj ĝustaloke metitaj, ŝi fariĝis ne nur
  multe pli bela, sed, plej grave, pli ineca. Ŝiaj mallonga hararo kaj
  knabeca kombineo nur intensigis la efekton. Dum li prenis ŝin inter
  siajn brakojn ondo da sintezaj violetoj inundis lian nazon. Li memoris la
  duonmallumon de kela kuirejo, kaj la kavernan buŝon de virino. Estis la
  sama parfumo kiun uzis ŝi; sed tiumomente ŝajnis ne esti grave.</p>

  <p>“Ĉu ankaŭ parfumo?” li diris.</p>

  <p>“Jes, karulo, ankaŭ parfumo. Kaj ĉu vi scias kion mi sekve faros? Mi
  akiros veran virinan robon el ie, kaj surhavos ĝin anstataŭ ĉi merdan
  pantalonon. Mi surhavos silkajn ŝtrumpojn, kaj altakalkanumajn ŝuojn!
  En ĉi tiu ĉambro mi estos virino, ne Partia kamarado.”</p>

  <p>Ili deĵetis siajn vestojn, kaj engrimpis la gigantan mahagonan liton.
  Nun la unuan fojon li plene nudigis sin antaŭ ŝi. Ĝis nun li multe tro
  hontis pro sia pala kaj magra korpo, kun la varikaj vejnoj elstaraj sur liaj
  suroj, kaj la miskoloraĵo sur lia maleolo. Mankis tolaĵo, sed la
  lankovrilo, sur kiu ili kuŝis, estis multuzita kaj glata, kaj la dimensio kaj
  resaltemeco de la lito mirigis ilin ambaŭ. “Sendube ĝi plenas per cimoj,
  sed ĉu ja gravas?” diris Julia. Oni neniam vidis dupersonan liton
  nuntempe, escepte de en la hejmoj de la proloj. Winston kelkfoje
  dormis en tia dum sia infaneco: Julia neniam antaŭe estis en tia lito, laŭ
  ŝia memoro.</p>

  <p>Baldaŭ ili ekdormis dum kelka tempo. Kiam Winston vekiĝis, la
  indikiloj de la horloĝo indikis preskaŭ la naŭan horon. Li ne movis sin,
  ĉar Julia dormis kun la kapo en la angulo de lia brako. La plejparto de
  ŝia ŝminko estis transirinta al lia propra vizaĝo aŭ la kuseno, sed pala
  ruĝa koloro ankoraŭ beligis ŝian vangoston. Flava radio de la
  malsupreniranta suno trafis la ekstremon de la lito, kaj lumigis la
  kamenon, kie la akvo en la poto rapide boladis. Sube en la korto, la
  virino ne plu kantis, sed la mallaŭtaj krioj de infanoj enflosis el la strato.
  Li demandis al s,i neklare, ĉu dum la nuligita pasinteco estis normala
  sperto kuŝi en ĉi tia lito, en la malvarmeto de somera vespero —
  senvestaj viro kaj virino, amorante kiam ajn ili volas, parolante pri kion
  ajn ili volas, ne sentante devon ellitiĝi, nur kuŝante kaj aŭskultante la
  pacajn sonojn eleksterajn. Nepre neniam estis epoko kiam tio estis
  normala, ĉu?</p>

  <p>Julia vekiĝis, frotis siajn okulojn, kaj levis sin surkubuten por
  rigardi la olefornon.</p>

  <p>“Duono de la akvo forbolis,” ŝi diris. “Mi leviĝos kaj preparos kafon
  post momento. Restas al ni horo. Je kioma horo oni malŝaltas la
  lumilojn ĉe via apartamentaro?”</p>

  <p>“La dudektria tridek.”</p>

  <p>“Je la dudektria en la gastejo. Sed necesas ĉeesti pli frue, ĉar — Hej!
  For, fibrutaĉo!”</p>

  <p>Ŝi ekturnis sin en la lito, kaptis ŝuon de la planko, kaj ĵetis ĝin en la
  angulon per knabeca brakflekso, precize kiel li vidis ŝin ĵeti la vortaron
  kontraŭ Goldsteinon, tiun matenon dum la Du Minutoj da Malamo.</p>

  <p>“Kio estis?” li diris surprizite.</p>

  <p>“Rato. Mi vidis ĝin puŝi sian nazaĉon el la panelaĵo. Estas truo tie.</p>

  <p>Mi forte timigis ĝin, ĉiukaze.”</p>

  <p>“Ratoj!” murmuris Winston. “En ĉi tiu ĉambro!”</p>

  <p>“Ili estas ĉie,” diris Julia, sen interesiĝo, dum ŝi rekuŝiĝis. “Ni eĉ
  havas ilin en la kuirĉambro de la gastejo. Kelkaj partoj de Londono
  svarmplenas de ili. Ĉu vi scias ke ili atakas infanojn? Jes ja. En kelkaj el
  tiuj stratoj, virino ne kuraĝas lasi bebon sola dum du minutoj. La
  grandaj gigantaj ratoj faras tion. Kaj plej aĉe estas ke la brutoj ĉiam —”</p>

  <p>“Ne daŭrigu!” diris Winston, kun la okuloj firme fermitaj.</p>

  <p>“Karulego! Vi tute paliĝis. Kio ĝenas? Ĉu malsanigas vin aŭdi pri
  ili?”</p>

  <p>“El ĉiuj aĉaĵoj en la mondo — rato!”</p>

  <p>Ŝi premis sin kontraŭ lin, kaj volvis siajn membrojn ĉirkaŭ lin,
  kvazaŭ penante rekuraĝigi lin per la varmo de sia korpo. Li ne tuj
  remalfermis siajn okulojn. Dum pluraj momentoj li sentis denove esti
  en koŝmaro kiu revenis al li fojfoje dum lia tuta vivo. Ĝi ĉiam estis pli-
  mapli sama. Li staras antaŭ muro da mallumo, kaj aliflanke de ĝi estas
  io netolerebla, io tro aĉa por esti frontata. En la sonĝo lia plej profunda
  sento estis de sintrompo, ĉar li efektive ja sciis kio estas malantaŭ la
  muro da mallumo. Per mortiga strebo, kvazaŭ elŝirante pecon el la
  propra cerbo, li eĉ povus tiri la aĵon en la lumon. Li ĉiam vekiĝis sen
  trovi kio ĝi estas, sed iel ĝi estis ligita al io kion diradis Julia, kiam li
  haltigis ŝian paroladon.</p>

  <p>“Mi bedaŭras,” li diris, “estas nenio. Nur estas ke mi malŝatas ratojn.”</p>

  <p>“Ne genu vin, karulo, ni ne lasos la brutaĉojn eniri ĉi tien. Mi
  plenigos la truon per sakŝtofo antaŭ ol ni foriros. Kaj kiam ni revenos ĉi
  tien, mi kunportos gipson kaj ŝtopos ĝin ĝuste.”</p>

  <p>Jam la nigra panikmomento estis duone forgesita. Sentante iom da
  honto pri si, li sidiĝis kontraŭ la murflankan breton de la lito. Julia
  ellitiĝis, surtiris sian kombineon, kaj preparis la kafon. La odoro
  leviĝanta el la kuirpoto estis tiom forta kaj ekscita, ke ili fermis la
  fenestron, por ke neniu ekstera rimarku ĝin, kaj fariĝu scivolema. Kio
  estis eĉ pli bona ol la gusto de la kafo, estis la silka kvalito donita al ĝi
  de la sukero, aĵo pri kiu Winston estis preskaŭ forgesinta, post jaroj da
  sakarino. Kun unu mano en la poŝo, kaj peco da pano kun konfitaĵo en
  la alia, Julia vagis ĉirkaŭe en la ĉambro, rigardante neinteresate la
  libroŝrankon, atentigante pri la plej bona metodo ripari la klaphavan
  tablon, faligante sin en la ĉifitan fotelon por trovi ĉu ĝi estas komforta,
  kaj ekzamenante la absurdan dekduhoran horloĝon kun ia tolerema
  amuziĝo. Ŝi portis la vitran paperpezilon al la lito, por ke li povu rigardi
  ĝin en pli bona lumo. Li prenis ĝin el ŝia mano, fascinate, kiel ĉiam, de
  la mola, pluvakva aspekto de la vitro.</p>

  <p>“Kio ĝi estas, laŭ via supozo?” diris Julia.</p>

  <p>“Mi kredas ke ĝi estas nenio — mi volas diri, mi kredas ke oni
  neniam utiligadis ĝin. Ĝuste tio plaĉas al mi. Ĝi estas ereto da historio
  kiun ili forgesis ŝanĝi. Ĝi estas mesaĝo el antaŭ cent jaroj, se nur oni
  povoscius legi ĝin.”</p>

  <p>“Kaj la bildo tie” — ŝi kapgestis al la gravuraĵo sur la kontraŭa
  muro — “ĉu tio aĝas cent jarojn?”</p>

  <p>“Pli. Ducent, verŝajne. Ne eblas scii. Ne eblas trovi la aĝon de io ajn,
  nuntempe.”</p>

  <p>Ŝi transpaŝis por ekzameni ĝin. “Ĉi tie tiu fibesto elpuŝis sian
  nazon,” ŝi diris, piedbatante la panelaĵon tuj sub la bildo. “Kio estas tiu
  loko? Mi jam vidis ĝin ie.”</p>

  <p>“Ĝi estas preĝejo, pli ĝuste, estis. Ĝia nomo estis Sankta Klemento
  Danes.” La rimfragmento, kiun S-ro Charrington instruis al li,
  rememorigis sin en lia kapo, kaj li pludiris iom nostalgie:</p>

<hr/>

  <p>“Oranĝoj, Citronoj”, el Klemento sonoras,</p>

<hr/>

  <p>Mirige al li, ŝi sekvigis la verson:
</p>

<hr/>

  <p>“Vi ŝuldas pencerojn” el Marteno sonoras —</p>

  <p>“Kiam vi pagos?” el Bejlio<a epub:type="noteref" href="#n3">*</a> sonoras —</p>

  <aside epub:type="footnote" id="n3">
    <p>Tribunalejo en Londono.</p>
  </aside>

<hr/>

  <p>Mi ne memoras la sekvajn versojn. Negrave; mi memoras ke la
  finaĵo tekstas: ‘Venas kandelo por allite vin gvidi. Venas hakilo por
  forhaki la kapon.’”</p>

  <p>Estis kvazaŭ la du partoj de kromsubskribo. Sed nepre alia verso
  devas sekvi “el Bejlio sonoras”. Eble ĝi estus elfosebla el la memoro de S-ro Charrington, se li estus konvene instigita.</p>

  <p>“Kiu instruis al vi tion?” li diris.</p>

  <p>“Mia avo. Li ofte diris gin al mi, kiam mi estis knabineto. Li estis
  vaporigita kiam mi estis okjaraĝa — nu, ĉiukaze, li malaperis. Mi ne
  scias kio estis citrono,” ŝi pludiris aliteme. “Mi ja vidis oranĝojn. Ili estas
  rondaj flavaj frukto,j kun dika ŝelo.”</p>

  <p>“Mi memoras citronojn,” diris Winston. “Ili estis tre kutimaj dum la
  kvindekaj jaroj. Ili estis tiom maldolĉa,j ke agacis la dentojn kiam oni eĉ
  nur flaris ilin.”</p>

  <p>“Mi certas ke estas cimoj malantaŭ tiu bildo,” diris Julia. “Mi
  deprenos ĝin kaj bone lavos ĝin, iam. Mi supozas ke ni tre baldaŭ devos
  foriri. Mi devos komenci forlavi ĉi tiun koloraĵon. Kiom tede! Mi
  delavos la lipkoloraĵon de via vizaĝo, poste.”</p>

  <p>Winston dum pluraj pliaj minutoj ne ellitiĝis. La ĉambro komencis
  senlumiĝi. Li turnis sin cele la lumon, kaj kuŝis rigardante la vitran
  paperpezilon. Ĝia plej neelĉerpebla kvalito ne estis la korala fragmento,
  sed la interno de la vitro mem. Ĝi havis tioman profundon, tamen ĝi
  estis preskaŭ travidebla kiel la aero. Estis kvazaŭ la surfaco de la vitro
  estas la ĉielvolbo, ĉirkaŭanta mondeton kun tuta atmosfero. Li havis
  senton ke li povus eniri ĝin, ke efektive li ja estas interne de ĝi, kune
  kun la mahagona lito kaj la klaphava tablo, kaj la horloĝo kaj la ŝtala
  gravuraĵo kaj la paperpezilo mem. La paperpezilo estas la ĉambro en
  kiu li troviĝas, kaj la koralo estas la vivo kaj de Julia kaj de li mem,
  fiksitaj en ia eterneco ĉe la koro de la kristalo.</p>

</section>
<section class="chapter" epub:type="bodymatter chapter" id="chapter_05">

	<h2>5</h2>
	<p>Syme malaperis. Mateno venis kiam li mankis en la laborejo: kelkaj
  senpripensemuloj komentis pri lia foresto. La sekvan tagon neniu
  menciis lin. La trian tagon, Winston eniris la vestiblon de la
  Departemento de Registro, por rigardi la afiŝtabulon. Unu el la
  informiloj surhavis presitan liston de la membroj de la Ŝakkomitato, de
  kiu Syme estis membro. Ĝi aspektis preskaŭ precize kiel antaŭe —
  nenio estis elstrekita — sed la listo estis je unu nomo malpli longa.
  Sufiĉis. Syme ĉesis ekzisti: li neniam ekzistis.</p>

  <p>La vetero estis bakforne varmega. En la laberinteca Ministrejo, la
  senfenestraj klimatizataj ĉambroj restis normaltemperaturaj, sed
  ekstere la pavimaĵoj bruligis oniajn piedojn, kaj la fetoro de la subtera
  fervojo dum la pinthoroj estis abomenenda. La preparado por la
  Semajno da Malamo estis plenvigla, kaj la staboj de ĉiuj Ministrejoj
  laboradis kromhorojn. Procesioj, kunvenoj, militoparadoj, prelegoj,
  vaksfiguroj, filmmontradoj, teleekranaj programoj, ĉiuj devis esti
  organizataj; budoj estis starigendaj, figuraĵoj konstruendaj, sloganoj
  elpensendaj, kantoj verkendaj, onidiroj disvastigendaj, fotoj falsendaj.
  La sekcio en kiu laboris Julia, en la Departemento de Fikcio, devis ĉesi
  produktadi romanojn, kaj rapide produktadi serion da pamfletoj pri
  fiagoj de la malamiko. Winston, aldone al sia kutima laboro, pasigis
  longajn periodojn ĉiutage traserĉante arkivojn de La Tempoj, kaj
  ŝanĝante kaj plilarĝigante informerojn kiuj estos cititaj en prelegoj.
  Malfrue en la noktoj, kiam amasoj da tumultemaj proloj travagadis la
  stratojn, la urbo havis kurioze febrecan karakteron. La raketbomboj
  kraŝadis multe pli ofte ol antaŭe, kaj kelkfoje, tre for, estis enormaj
  eksplodoj, kies kaŭzon neniu povis klarigi, kaj pri kiuj estis ĉiaj onidiroj.</p>

  <p>La nova melodio. kiu estos la karakteriza kanto de la Semajno de la
  Malamo. (“La malamkanto” oni nomis ĝin) jam estis verkita, kaj estis
  senĉese propagandata sur la teleekranoj. Ĝi havis sovaĝan bojan ritmon,
  kiun oni ne povus ĝuste nomi muzika, sed kiu similis al la batsonado de
  tamburoj. Elkriegate de centoj da voĉoj, akompanate de la militmarŝada
  sono de piedoj, ĝi estis timegiga. La proloj ekŝatis ĝin, kaj en la
  meznoktaj stratoj ĝi konkuris kun la ankoraŭ populara “Nur senespera
  deziraĵo”. La infanoj de la Geparsonsoj ludis ĝin dum ĉiuj horoj de la
  nokto kaj la tago, netolereble, per kombilo kaj peco da necesejpapero.</p>

  <p>La vesperoj de Winston estis ankoraŭ pli plenaj ol iam antaŭe. Teamoj
  da volontuloj, organizitaj de Parsons, preparadis la straton por la
  Semajno da Malamo, kudrante standardojn, pentrante afiŝojn,
  starigante flagingojn sur la tegmentoj, kaj danĝeroplene streĉante
  dratojn trans la straton por la surmetiĝo de paperaj rubandoj. Parsons
  fanfaronis ke la Apartamentoj de la Venko mem estos ornamita per
  kvarcent metroj da stamino. Li trovis sin en sia plejamata medio, kaj
  estis feliĉega. La varmego kaj la permana laborado eĉ regalis lin per
  kialo por denove vesti sin per kuloto kaj senkravata ĉemizo, dum la
  vesperoj. Li estis ĉie ĉiam, puŝante, tirante, segante, martelante,
  improvizante, instigante ĉiujn per kamarada admonado, kaj eligante el
  ĉiu faltaĵo de sia korpo akran ŝvitodoron, kiu ŝajnis neelĉerpebla.</p>

  <p>Nova afiŝego subite ekaperis tra la tuta Londono. Ĝi surhavis
  nenian tekston, kaj simple montris monstran figuron de Eŭrazia
  soldato, tri-kvar metrojn alta, antaŭenpaŝanta kun senesprima Mongola
  vizaĝo, kaj enormaj botoj, de sia kokso celigante mitralon. Negrave el
  kiu angulo oni rigardis la afiŝegon, la aperturo de la pafilo, pligrandigita
  per la perspektivo, ŝajnis rekte celi la rigardanton. La bildo estis gluita
  sur ĉiun liberan spacon sur ĉiu muro, eĉ pli multnombre ol la portretoj
  pri Granda Frato. La proloj, kutime apatiaj pri la milito, estis puŝataj en
  unun el iliaj periodaj patriotismegoj. Kvazaŭ por agordi kun la ĝenerala
  humoro, la raketbomboj mortigadis pli grandajn kvantojn da homoj ol
  kutime. Unu falis sur homplenan kinejon en Stepney, entombigante
  plurcent viktimojn per la rubo. La tuta loĝantaro de la distrikto eliris
  por longa funebra parado, kiu daŭris plurhore kaj estis efektive kunveno
  por esprimi indignigon. Alia bombo falis sur pecon da neokupata tero,
  kiun oni utiligis kiel ludkampon, kaj plurdek infanoj estis diserigitaj de
  la eksplodo. Okazis pliaj koleraj demonstracioj, oni bruligis figuraĵon
  pri Goldstein, oni deŝiris centojn da ekzempleroj de la afiŝo montranta
  la Eŭrazian soldaton, kaj ĵetis ilin en la flamojn, kaj nombro da butikoj
  estis prirabita dum la tumulto; poste, onidiro disflugis ke spionoj
  direktas la raketbombojn per radioondoj, kaj la domo de maljuna paro,
  kiun oni suspektis fremdagenta, estis incendiita, kaj la paro pereis pro
  sufokiĝo.</p>

  <p>En la ĉambro super la butiko de S-ro Charrington, kiam ili povis
  atingi ĝin, Julia kaj Winston kuŝis flank’-al-flanke sur senkovra lito sub
  la malfermita fenestro, nudaj por senvarmegigi sin. La rato neniam
  revenis, sed la cimoj multobliĝis aĉe en la varmego. Ŝajnis ne esti grave.</p>

  <p>Ĉu malpura, ĉu pura, la ĉambro estis paradiza. Tuj post sia alveno, ili
  ŝutis ĉion per pipro aĉetita sur la nigra merkato, detiris siajn vestojn,
  kaj amoris per ŝvitantaj korpoj, endormiĝis, kaj vekiĝis, kaj trovis ke la
  cimoj estis amasiĝintaj kaj preparantaj sin por reataki.</p>

  <p>Kvar-, kvin-, ses-foje ili renkontiĝis dum la monato junio. Winston
  ĉesigis sian kutimon drinki ĝinon dum ĉiuj horoj. Ŝajne li ne plu
  bezonis ĝin. Li plidikiĝis, lia varika ulvero fadis, lasante nur brunan
  makulon sur la haŭto super lia maleolo, liaj matenaj tuskonvulsioj ĉesis.
  La vivprocedo ĉesis esti netolerebla, li ne plu sentis impulson fimieni al
  la teleekrano, aŭ krii damnojn plenvoĉe. Nun, kiam ili havis sekuran
  kaŝejon, preskaŭ hejmon, eĉ ne ŝajnis peza ŝarĝo ke ili povas renkontiĝi
  nur neofte, kaj nur dum kelkaj horoj ĉiufoje. Kio gravis estis ke la
  ĉambro super la fatrasbutiko ekzistas. Scii ke ĝi troviĝas tie,
  neprofanite, preskaŭ egalis al esti en ĝi. La ĉambro estis mondo, niĉo el
  la pasinteco, kie ekstermiĝintaj bestoj povas marŝadi. S-ro Charrington,
  laŭ penso de Winston, estis alia ekstermiĝinta besto. Li kutime haltis
  por konversacii kun S-ro Charringtom dum kelkaj momentoj, antaŭ ol
  supreniri. Ŝajnis ke la maljunulo malofte aŭ neniam eliris, kaj, aliflanke,
  havis preskaŭ neniujn klientojn. Li preskaŭ fantome ekzistis inter la eta
  senluma butiko, kaj la ankoraŭ pli eta malantaŭa kuirejo, kie li
  preparadis siajn manĝojn kaj kiu enhavis, i.a., nekredeble antikvan
  gramofonon kun enorma korno. Li ŝajnis ĝoji pro oportuno paroli.
  Ĉirkaŭvagante inter siaj senvaloraj stokaĵoj, kun siaj longa nazo kaj
  dikaj okulvitroj, kaj siaj kliniĝintaj ŝultroj en la velura jako, li ĉiam
  kvazaŭ aspektis pli kiel kolektisto, ol kiel komercisto. Kun ia fadinta
  entuziasmo, li fingrumadis iun aŭ alian ruberon — ceramikan
  botelŝtopilon, farbitan klapon de rompita flartabakujo, pseŭdo-oran
  medalionon, en kiu estis haro de bebo antaŭlonge mortinta — neniam
  petante ke Winston aĉetu ĝin, nur ke li admiru ĝin. Kiam oni parolis
  kun li, estis kiel aŭskulti la tintadon de eluzita muzikoskatolo. Li tiris el
  la anguloj de sia memoro kelkajn pliajn framentojn de forgesitaj rimaĵoj.
  Unu temis pri kvar-kaj-dudek merloj, alia pri bovino kun ĉifita korno,
  kaj alia pri la morto de kompatinda Virrubekolo. “Mi nur ekpensis ke
  eble interesus vin,” li kutimis diri, kun sinmallaŭda kurta rido. kiam ajn
  li aŭdigis novan fragmenton.</p>

  <p>Ili ambaŭ sciis — verdire, neniam mankis en iliaj mensoj — ke kio
  okazas nun ne povos longe daŭri. Kelkfoje la fakto ke la morto baldaŭ
  venos, ŝajnis egale palpebla kiel la lito sur kiu ili kuŝas, kaj ili kroĉis sin
  unu al la alia, kun ia senespera voluptemo, kiel kondamnito teneganta
  sian lastan plezuraĵeton, kiam la horloĝo post malpli ol kvin minutoj
  sonorigos. Sed ankaŭ alifoje ilin posedis iluzio, ne nur de sekureco, sed
  ankaŭ de ĉiameco. Dum ili vere estos en ĉi tiu ĉambro, ili ambaŭ sentis,
  nenia damaĝo povos trafi ilin. Atingi la ĉambron estis malfacile kaj
  danĝere, sed la ĉambro mem estis sekura rifuĝejo. Estis kiel kiam
  Winston rigardis en la koron de la paperpezilo, sentante ke eblus eniri
  tiun vitran mondon, kaj ke kiam li estus en ĝi, la tempo estus haltigebla.
  Ofte ili fordonis sin al revoj pri eskapo. Ilia bonfortuno daŭros senfine,
  kaj ili plu intrigados, same kiel nun, dum la cetero de siaj naturaj vivoj.
  Aŭ Katharine mortos, kaj per subtilaj manovradoj Winston kaj Julia
  sukcesos geedziĝi. Aŭ ili kune mortigos sin. Aŭ ili malaperos,
  nerekoneble ŝanĝos sin, lernos paroli kiel proloj, trovos laboron en
  fabriko, kaj elvivos siajn vivojn netrovite, en malĉefa strato. Estis tute
  absurde, ili ambaŭ sciis tion. Envere, ne eblis eskapi. Eĉ la solan
  fareblan planon, sinmortigon, ili neniel intencis plenumi. Malgraŭ ĉio
  daŭri tagon post tago, kaj semajnon post semajno, longigante
  estantecon al kiu mankas estonteco, ŝajnis nekonkerebla instinkto, same
  kiel oniaj pulmoj ĉiam spiras, dum restas aero spirebla.</p>

  <p>Kelkfoje, ankaŭ, ili diskutis aktivan ribeladon kontraŭ la Partio, sed
  kun nenia koncepto pri kiel fari la unuan paŝon. Eĉ se la fabela Frataro
  estas realaĵo, restas la malfacilo trovi eniron en ĝin. Li rakontis al ŝi pri
  la stranga intimeco kiu ekzistas, aŭ ŝajne ekzistas, inter li mem kaj
  O’Brien, kaj pri la impulso kiun li kelkfoje sentas, simple marŝi antaŭ
  O’Brienon, anonci sin malamiko de la Partio, kaj postuli ke li helpu. Tre
  kurioze, tio ne ŝajnis al ŝi neeble malprudenta ago. Ŝi kutimiĝis taksi
  homojn laŭ la vizaĝoj, kaj al ŝi ŝajnis nature ke Winston kredas
  O’Brienon fidinda, surbaze de unusola okulekbrilo. Krome, ŝi opiniis ke
  estas evidente ke ĉiu, aŭ preskaŭ ĉiu, sekrete malamas la Partion, kaj
  malobeus la regulojn se li kredus tion sendanĝera. Sed ŝi rifuzis kredi
  ke disvastigita organizita opozicio ekzistas, aŭ povus ekzisti. La
  rakontoj pri Goldstein, kaj lia subtera armeo, ŝi diris, estas nur
  absurdaĵaro inventita de la Partio por propraj celoj, kaj kiun oni estas
  devigata ŝajnige kredi. Nekalkuleble ofte ŝi kriis plenvoĉe, postulante la
  ekzekutiĝon de personoj kies nomojn ŝi neniam aŭdis, kaj pri kies
  supozataj krimoj ŝi neniom kredis. Kiam publikaj procesoj okazis, ŝi
  partoprenis en la delegacioj de la Junulara Ligo kiuj ĉirkaŭis la
  tribunalejojn de la mateno ĝis la nokto, ĉantante je regulaj intervaloj
  “Morton al la Perfiduloj!”. Dum la Du Minutoj da Malamo, ŝi ĉiam
  superis ĉiujn aliajn personojn per kriataj insultoj kontraŭ Goldstein.
  Tamen ŝi nur tre malklare konceptis kiu estas Goldstein, kaj kiajn
  doktrinojn li laŭraporte reprezentis. Ŝi plenkreskiĝis post la Revolucio,
  kaj estis tro juna por memori la ideologiajn batalojn de la kvindekaj kaj
  sesdekaj jaroj. Ŝi tute ne kapablis imagi ke povus ekzisti sendependa
  politika movado: kaj malgraŭ ĉio, la Partio ja estas nekonkerebla. Ĝi
  ĉiam ekzistos, kaj ĝi ĉiam estos sama. Oni povas ribeli kontraŭ ĝi nur
  per sekreta malobeado aŭ, plejekstreme, per izolaj violentaj agoj, kiaj
  estas mortigo aŭ eksplodigo.</p>

  <p>Kelkrilate ŝi estis multe pli akremensa ol Winston, kaj multe malpli
  influebla per la Partia propagandado. Unufoje, kiam li hazarde, rilate al
  iu temo, menciis la militon kontraŭ Eŭrazio, ŝi ŝokmirigis lin per simpla
  komento ke, laŭ ŝia opinio, la milito ne okazas. La raketbombojn, kiuj
  falas ĉiutage sur Londonon, verŝajne faligas la Registaro de Oceanio
  mem, nur por plutimigadi la popolon. Tia koncepto tute vere neniam
  estis pensita de lia menso. Ŝi ankaŭ iom kaŭzis envion en li, per informo
  ke dum la Du Minutoj da Malamo. ŝi trovis grandan malfacilon ne
  ekridi laŭte. Sed ŝi dubis la instruojn de la Partio, nur kiam ili iel tuŝis
  ŝian propran vivon. Ofte ŝi pretis akcepti la oficialan mitologion, simple
  ĉar la distingo inter vero kaj malvero al ŝi ne ŝajnis grava. Ŝi kredis,
  ekzemple, ĉar tiel oni instruis al ŝi en la lernejo, ke la Partio inventis
  aviadilojn. (Dum la propraj lernojaroj, memoris Winston, dum la lasta
  parto de la kvindekaj jaroj, la Partio pretendis esti inventinta nur la
  helikopteron; dekdu jarojn poste, dum Julia studis en lernejo, ĝi jam
  pretendis la aviadilon; post plia generacio, ĝi verŝajne pretendos esti
  inventinta la vapormotoron.) Kaj kiam li diris al ŝi ke aviadiloj ekzistis
  antaŭ ol li naskiĝis, kaj longe antaŭ la Revolucio, tiu fakto tute
  malinteresis ŝin. Ja vere, kiel gravas kiu inventis aviadilojn? Iom pli
  ŝokis lin, kiam li trovis, per iu hazarda komento, ke ŝi ne memoris ke
  Oceanio, antaŭ kvar jaroj, militis kontraŭ Orientazio, kaj estis aliancano
  de Eŭrazio. Nu jes, ŝi kredis ke la tuta milito estas malrealaĵo: sed ŝajne
  ŝi eĉ ne rimarkis ke la nomo de la malamiko ŝanĝiĝis. “Mi supozis ke ni
  ĉiam militadis kontraŭ Eŭrazio,” ŝi komentis seninteresiĝe. Tio iomete
  timigis lin. La inventiĝo de aviadiloj okazis longe antaŭ ŝia naskiĝo, sed
  la inversigo de la milito okazis antaŭ nur kvar jaroj, longe post ŝia
  adoltiĝo. Li arde diskutis kun ŝi pri la afero, dum eble kvarono da horo.
  Fine li sukcesis retromemorigi ŝin, ĝis ŝi efektive neklare memoris ke
  iam Orientazio, ne Eŭrazio, estis la malamiko. Sed la aferon ŝi ankoraŭ
  opiniis malgrava. “Kiel gravas?” ŝi diris senpacience. “Estas ĉiam nur
  unu merda milito post alia, kaj oni scias ke la Informoj estas ĉiam nur
  mensogaĵoj.”</p>

  <p>Kelkfoje li parolis al ŝi pri la Departemento de Registroj, kaj la
  aŭdacaj falsadoj kiujn li faras tie. Tiaĵoj ŝajne ne hororigis ŝin. Ŝi ne
  sentis abismon malfermiĝi sub ŝiaj piedoj, pro konsciiĝo ke mensogoj
  fariĝas veraĵoj. Li rakontis al ŝi pri Jones, Aaronson, kaj Rutherford, kaj
  la epokfara paperpeco kiun li iam tenis inter siaj fingroj. Ĝi ne multe
  impresis ŝin. Unue, verdire, ŝi malsukcesis kompreni la celon de lia
  rakonto.</p>

  <p>“Ĉu ili estis viaj amikoj?” ŝi diris.</p>

  <p>“Ne, mi neniam konis ilin. Ili estis anoj de la Interna Partio. Krome,
  ili estis multe pli maljunaj ol mi. Ili apartenis al la malnova epoko, antaŭ
  la Revolucio. Mi apenaŭ konis ilin pervide.</p>

  <p>“Do kial ĝenis vin? Homoj estas mortigataj konstante, ĉu ne?”</p>

  <p>Li penis komprenigi ŝin. “Ĉi tio estis gravega kazo. Ne temis nur pri
  la fakto ke iu estis mortigita. Ĉu vi komprenas ke la pasinteco, ekde
  hieraŭ, efektive estas aboliciita? Se ĝi pluekzistas ie, ĝi estas en nur
  kelkaj solidaj objektoj, al kiuj vortoj ne estas ligitaj, kia tiu vitraĵo tie. Ni
  jam scias preskaŭ laŭvorte nenion pri la Revolucio kaj la jaroj antaŭ la
  Revolucio. Ĉiu registro estas destruita aŭ falsita, ĉiu libro estas
  reverkita, ĉiu bildo estas repentrita, ĉiu statuo kaj strato kaj konstruaĵo
  estas renomita, ĉiu dato estas ŝanĝita. Kaj tiu procedo daŭras tagon
  post tago, kaj minuton post minuto. La historio ekĉesis. Nenio ekzistas
  ekster senfina estanteco, en kiu la Partio ĉiam pravas. Mi scias,
  kompreneble, ke la pasinteco estas falsita, sed neniam mi kapablus
  pruvi tion, eĉ kvankam mi mem falsis ĝin. Post la falsado, neniam restas
  pruvo. La sola pruvo estas en mia propra menso, kaj mi ne plencerte
  scias ke iu alia homo ankaŭ same memoras. Nur dum tiu unusola
  evento, en mia tuta vivo, mi posedis veran konkretan postan pruvon —
  jarojn poste.”</p>

  <p>“Kiel kiel valoris tio?”</p>

  <p>“Neniom valoris, ĉar mi forĵetis ĝin post kelkaj minutoj. Sed se
  samo okazus nun, mi konservus ĝin.”</p>

  <p>“Nu, mi ne!” diris Julia. “Mi volonte akceptas riskojn, sed nur por io
  valora, ne por eroj da malnova ĵurnalo. Kion vi povus fari per ĝi, eĉ se vi
  ja estus konservinta ĝin?”</p>

  <p>“Ne multon, eble. Sed ĝi estis pruvo. Ĝi eble estigus kelkajn dubojn
  tie kaj tie, se ni supozus ke eble mi kuraĝus montri ĝin al iu. Mi ne
  supozas ke ni povos ŝanĝi la situacion dum nia propra vivo. Sed oni
  povas imagi malgrandajn arojn da rezistantoj estiĝontaj tie kaj tie —
  malgrandajn grupetojn da homoj kiuj kungrupiĝos, kaj iom post iom
  kreskos, kaj eĉ postlasos kelkajn registrojn, tiel ke la sekvaj generacioj
  povos daŭrigi post nia ĉeso.”</p>

  <p>“Ne interesas min la sekva generacio, karulo. Min interesas ni.”</p>

  <p>“Vi ribelas nur malsupre de la talio,” li diris al ŝi.</p>

  <p>Ŝi opiniis tion belege sprita, kaj plenĝoje ĵetis siajn brakojn ĉirkaŭ
  lin.</p>

  <p>Pri la subtilaĵoj de la Partia doktrino, ŝi neniom interesiĝis. Kiam
  ajn li komencis paroli pri la principoj de Engsoco, duoblapenso, la
  ŝanĝebleco de la estinteco, kaj la neado pri la objektiva realeco, kaj uzi
  Novparolajn vortojn, ŝi tediĝis kaj konfuziĝis, kaj diris ke ŝi neniam
  atentas tiaĵon. Oni jam scias ke temas pri absurdaĵoj, do kial ĉagreniĝi
  pro ĝi? Ŝi scias kiam hurai kaj kiam malhurai, kaj nur tion oni bezonas.
  Se li persiste parolis pri tiaj temoj, ŝi konsterne emis ekdormi. Ŝi estis
  unu el la speco de homoj, kiuj kapablas endormiĝi je kiu ajn horo, kaj
  en kiu ajn pozicio. Parolante al ŝi, li ekkomprenis kiel facile estas
  aspekti ortodoksa, kvankam neniom komprenante la signifon de
  ortodokseco. Verdire, la mondkoncepto de la Partio trudis sin plej
  sukcese al homoj nekapablaj kompreni ĝin. Eblis devigi ilin akcepti la
  plej evidentajn malrealaĵojn, ĉar ili neniam plene komprenis la
  enormecon de tio, kion oni postulas de ili, kaj ili ne sufiĉe interesiĝis pri
  publikaj eventoj por rimarki kio okazas. Per manko de komprenado ili
  restis malfrenezaj. Ili simple englutis ĉion, kaj tio, kion ili glutis, ne
  damaĝis ilin, ĉar ĝi postlasis nenion, same kiel tritika grajno trairas
  nedigestite la korpon de birdo.</p>

</section>
<section class="chapter" epub:type="bodymatter chapter" id="chapter_06">

	<h2>6</h2>
	<p>Fine okazis. La anticipita mesaĝo venis. Dum la tuta vivo, tiel ŝajnis
  al li, li atendadis ke tio okazu.</p>

  <p>Dum li marŝis laŭ la longa koridoro en la Ministrejo, kaj estis
  preskaŭ ĉe la loko kie Julia kaŝe metis la noton en lian manon, li
  konsciiĝis ke iu pli granda ol li mem marŝas tuj malantaŭ li. La persono,
  kiu ajn estis, tusetis, evidente kiel preludo por parolo. Winston ekhaltis
  kaj turnis sin. Estis O’Brien.</p>

  <p>Fine ili estis vizaĝ-al-vizaĝe, kaj ŝajnis ke lia nura impulso estis
  forkuri. Lia koro bategis violente. Li tute ne kapablus paroli. Tamen,
  O’Brien pluiris antaŭen, laŭ sia jama moviĝado, kaj metis amikan
  manon momente sur brakon de Winston, tiel ke la paro marŝadis flank-
  116al-flanke. Li komencis paroli kun la kurioza solena ĝentileco kiu
  diferencigis lin de la plejparto de la membroj de la Interna Partio.</p>

  <p>“Mi esperis ke estos oportuno paroli kun vi,” li diris. “Mi legis unu
  el viaj Novparolaj artikoloj en La Tempoj, antaŭ kelkaj tagoj. Vi havas
  kleran interesiĝon pri Novparolo, ĉu ne?”</p>

  <p>Winston jam reakiris parton da sia memrego. “Apenaŭ kleran,” li
  diris. “Mi estas nur diletanto. Ĝi ne estas mia fako. Mi neniam rilatis al
  la efektiva konstruado de la lingvo.”</p>

  <p>“Sed vi verkis ĝin tre elegante,” diris O’Brien. “Ne nur mi opinias
  tiel. Mi konversaciis antaŭ nelonge kun amiko via, kiu nepre estas
  eksperto. Dummomente lia nomo ne eniras mian memoron.”</p>

  <p>Denove la koro de Winston moviĝis dolorige. Estis nekredeble ke
  povus temi pri iu alia ol Syme. Sed Syme ne nur estis morta, li estis
  nuligita, malpersono. Ĉia identigebla aludo al li estus mortige danĝera.
  La komento de O’Brien evidente estis intencita kiel signalo, kodvorto.
  Per sia partoprenigo en malgranda penskrima ago, li faris kunkrimulojn
  el ili ambaŭ. Ili plu paŝadis nerapide laŭ la koridoro, sed nun O’Brien
  haltis. Kun la kurioza, senpanikiga amikeco, kiun li ĉiam sukcesis doni
  al la gesto, li reĝustigis siajn okulvitrojn sur sia nazo. Post tio li pludiris:</p>

  <p>“Kion mi vere intencis diris, estas ke mi rimarkis ke en via artikolo
  vi uzis du vortojn kiuj jam arkaikiĝis. Sed ili nur fariĝis tiaj tre
  lastatempe. Ĉu vi vidis la dekan eldonon de la Vortaro de Novparolo?</p>

  <p>“Ne,” diris Winston. “Mi kredis ĝin ankoraŭ neeldonita. Ni ankoraŭ
  uzas la naŭan en la Departmento de Registroj.”</p>

  <p>“La deka eldono devos, laŭplane, aperi post pluraj monatoj, mi
  kredas. Sed kelkaj fruekzempleroj estas disdonitaj. Mi mem havas
  ekzempleron. Eble vin interesus rigardi ĝin, ĉu?”</p>

  <p>“Tre multe,” diris Winston, tuj komprenante kien la parolo de
  O’Brien celas.</p>

  <p>“Kelkaj el la novaj enhavaĵoj estas tre ingeniaj. La redukto de la
  nombro da verboj — jen la punkto kiu plej interesos vin, mi kredas. Mi
  pensu, ĉu mi sendu mesaĝiston kun la vortaro? Sed mi timas ke mi
  senvarie ĉiam forgesas tiaĵojn. Eble vi povus preni ĝin ĉe mia
  apartamento, je tempo oportuna por vi? Atendu. Mi donu al vi mian
  adreson.”</p>

  <p>Ili staris antaŭ teleekrano. Iom senpense, O’Brien palpis du el siaj
  poŝoj, kaj poste elprenis malgrandan ledkovritan notlibron, kaj oran
  inkkrajonon. Tuj sub la teleekrano, en tia pozicio ke ĉiu rigardanto ĉe la
  alia finaĵo de la aparato povus legi kion li skribas, li skribaĉis adreson,
  elŝiris la paĝon kaj donis ĝin al Winston. “Mi kutime estas ĉehejme dum
  la vesperoj,” li diris. “Se ne, mia servisto donos al vi la vortaron.”</p>

  <p>Li foriris, lasante Winstonon tenanta la paperpecon, kiun ne
  necesis kaŝi, ĉifoje. Malgraŭ tio, li zorge parkerigis la skribaĵon sur ĝi,
  kaj kelkajn horojn poste li faligis ĝin en la memorotruon, kune kun
  amaso da aliaj folioj. Ili estis konversaciintaj dum maksimume du
  minutoj. La epizodo povus havi nur unu signifon. Ĝi estis ruze aranĝita,
  por sciigi al Winston la adreson de O’Brien. Tio estis necesa, ĉar sen
  rekta demando, neniam eblis trovi kie loĝas iu ajn. Neniaj adreslistoj
  ekzistis. “Se iam vi volos viziti min, jen kie vi povos trovi min,” jen kion
  diris al li O’Brien. Eble eĉ estos mesaĝo kaŝita ie en la vortaro. Sed
  ĉiukaze, unu afero estis certa. La konspiro pri kiu li revis ja ekzistas, kaj
  li atingis ĝian eksteran randon.</p>

  <p>Li sciis ke pli-malpli frue li obeos la alvokon de O’Brien. Eble
  morgaŭ, eble nur post longe — li ne certis. Kio okazas estis nur la
  disvolviĝo de procedo komenciĝinta antaŭ jaroj. La unua paŝo estis
  sekreta, neintencita penso; la dua estis malfermi la taglibron. Li
  transiris de pensoj al vortoj, kaj nun de vortoj al ago. La lasta paŝo estas
  io okazonta en la Ministrejo de la Amo. Li akceptis ĝin. La fino troviĝas
  jam en la komenco. Sed estis timige: aŭ, pli precize, ĝi estis kvazaŭ
  antaŭgusto de la morto, kvazaŭ li estas iomete malpli viva. Eĉ dum li
  parolis kun O’Brien, kiam la signifo de la vortoj enpenetris lin,
  malvarma skusento ekregis lian korpon. Li sentis kvazaŭ marŝante en la
  malseketon de tombo, kaj ne estis multe pli bone, ĉar li ĉiam sciis ke la
  tombro jam deantaŭe pretas kaj atendas lin.</p>

<hr/>

  <p>Winston vekiĝis kun la okuloj plenaj de larmoj. Julia ruliĝis
  dormeme kontraŭ lin, murmurante ion, kio eble deĉifriĝus kiel “Kio
  estas?” “Mi sonĝis —” li komencis, kaj ekhaltis. Estis tro komplekse por
  envortigo. Ekzistis la sonĝo mem, kaj ekzistis memoro ligita al ĝi, kiu
  renaĝis en lian menson kelkajn sekundojn post la vekiĝo. Li kuŝis
  surdorse, kun la okuloj fermitaj, ankoraŭ trempita en la etoso de la
  sonĝo. Ĝi estis vasta, lumoplena sonĝo, en kiu lia tuta vivo ŝajnis
  etendiĝi antaŭ li kvazaŭ pejzaĝo, dum somera vespero post pluvo. Ĉio
  okazis interne de la vitra paperpezilo, sed la surfaco de la vitro estis la
  ĉielkupolo, kaj interne de la kupolo ĉio estis iluminata de klara milda
  lumo, per kiu oni povas vidi senlime distancen. La sonĝo ankaŭ
  ampleksis — efektive, iusence konsistis el — geston faritan per la brako
  de lia patrino, kaj denove farita post tridek jaroj, de la juda virino kiun li
  vidis sur la informfilmo, dum ŝi penis ŝirmi la knabeton kontraŭ la
  kugloj, antaŭ ol la helikoptero per eksplodo dispecigis ilin.</p>

  <p>Ĉu vi scias,” li diris, “ke ĝis la nuna momento mi kredis ke mi
  murdis mian patrinon?”</p>

  <p>“Kial vi murdis ŝin?” diris Julia, preskaŭ endorme.</p>

  <p>“Mi ne murdis ŝin, ne korpe.” En la sonĝo li memoris sian lastan
  ekvidon de la patrino; kaj kelkajn momentojn post lia vekiĝo,
  rememoriĝis la grupo da malgrandaj eventoj kiuj ĉirkaŭis ĝin. Temis pri
  memoro kiun li evidente intence forpuŝis el sia konscio dum multaj
  jaroj. Li ne certis pri la dato, sed li nepre ne estis malpli ol dekjaraĝa,
  eble dekdujaraĝa, kiam ĝi okazis. Lia patro jam antaŭ iom da tempo
  malaperis, kiom pli frue, li ne povis memori.</p>

  <p>Li pli bone memoris la bruplenajn malkvietajn cirkonstancojn de la
  epoko: la periodaj panikoj pri aeratakoj, kaj la sinŝirmado en la stacioj
  de la subtera fervojo, la amasoj da rubo ĉie, la nekompreneblaj
  proklamoj afiŝe starigitaj ĉe la stratanguloj, la bandoj da junuloj vestitaj
  per identaj unukoloraj ĉemizoj, la enormaj vicoj ekster la bakejoj, la
  intermita mitralado distanca — kaj ĉefe, la fakto ke neniam haveblis
  sufiĉe da manĝaĵoj. Li memoris longajn posttagmezojn pasigitajn kun
  aliaj knaboj per serĉado ĉe rubujoj kaj rubamasoj, dum ili elprenis la
  ripojn de brasikfolioj, terpomŝelerojn, eĉ kelkfoje pecetojn da malfreŝaj
  pankrustoj, de kiuj ili zorgoplene deskrapis la cindrojn; kaj ankaŭ dum
  ili atendadis la preterpason de kamionoj, kiuj veturadis laŭ certa itinero
  kaj kiuj, oni sciis, portis brutnutraĵojn, kaj kiuj, kiam ili ŝanceliĝis pro la
  malbonaj vojflikaĵoj, kelkfoje elĵetis kelkajn fragmentojn da olebulkaĵo.</p>

  <p>Kiam lia patro malaperis, lia patrino ne montris surpriziĝon aŭ
  violentan malĝojon, sed subita ŝanĝo trafis ŝin. Ŝi ŝajnis ekiĝi tute
  senspirita. Estis evidente eĉ al Winston ke ŝi atendas ion kiu, kiel ŝi
  sciis, neeviteble okazos. Ŝi faris ĉion bezonatan — kuiradis, lavadis,
  flikadis, ordigadis la liton, balaadis la plankon, senpolvigadis la
  kamenbreton — ĉiam tre malrapide, kaj kun kurioza manko de
  superflua moviĝo, kvazaŭ desegnaĵo farita de artisto moviĝas per si
  mem. Ŝia granda gracia korpo ŝajnis nature refali en senmovecon. Dum
  horoplenaj periodoj ŝi sidadis preskaŭ senmove sur la lito, vartante lian
  pli junan fratinon, kiu estis eta, malsanema, tre silenta infano nur du-
  aŭ trijaraĝa, kun vizaĝo simiaspektigita de maldikeco. Nur neofte ŝi
  prenis Winstonon en siajn brakojn, kaj premis lin kontraŭ sin dum
  longa tempo, tute sen diri ion ajn. Li konsciis, malgraŭ siaj juneco kaj
  egoismo, ke iel tio estis kunligita kun la neniam menciita evento
  okazonta.</p>

  <p>Li memoris la ĉambron en kiu ili loĝis, ĉambro senluma, sen
  eleksteraj odoroj, kiu ŝajnis duone plenigita per lito kun blanka kovrilo.
  Estis gasflamingo antaŭ la kameno, kaj breto sur kiu manĝaĵoj estis
  gardataj, kaj sur la libera planko ekstere estis bruna ceramika lavujo
  uzata de pluraj apartamentoj. Li memoris la statuecan korpon de sia
  patrino klinitan super la gasflamingo por kirli ion en kuirpoto. Pleje li
  memoris sian konstantan malsaton, kaj la ferocajn sordidajn batalojn je
  la manĝotempoj. Li ripete kaj konstante ĉagrenis sian patrinon per
  demandoj pri kial ne estas pli da manĝaĵo, li kriadis fortege al ŝi (li eĉ
  memoris la tonojn de sia voĉo, kiu komencis sporade maturiĝi kaj
  kelkfoje muĝis strange), aŭ li provis ploraĉeman patosan tonon, penante
  havigi al si pli ol sian porcion. Ŝi akceptis ke estas normale ke li, “la
  knabo”, havu la plej grandan porcion; sed negrave kiom ŝi donis al li,
  neeviteble li postulis pli. Je ĉiu manĝo ŝi petegis ke li ne estu egoisma,
  kaj ke li memoru ke lia fratineto estas malsana, kaj ankaŭ bezonas
  manĝaĵojn, sed ne utilis. Li furioze kriis kiam ŝi ĉesis ĉerpi, li penis
  perforte preni de ŝiaj manoj la kuirpoton kaj kuleron, li prenadis pecojn
  el la telero de sia fratino. Li sciis ke li malsatigas la aliajn du, sed li ne
  povis malhelpi sin; li eĉ sentis ke li rajtas fari tion. La viglega malsano
  en lia stomako ŝajnis pravigi lin. Inter la manĝoj, se lia patrino ne
  gardis, li konstante ŝtelis partojn de la mizera stoketo da manĝaĵoj sur
  la breto.</p>

  <p>Unu tagon oni distribuis ĉokoladporciojn. Estis nenia tia distribuo
  dum la pasintaj semajnoj aŭ monatoj. Li tute klare memoris tiun
  valoregan ereton da ĉokolado. Ĝi estis du-unca<a epub:type="noteref" href="#n4">*</a> peco (oni ankoraŭ
  mezuris per uncoj dum tiu epoko) dividenda inter la tri personoj. Estis
  evidente ke decus dividi ĝin en tri egalajn partojn. Subite, kvazaŭ
  aŭskultante alian personon, Winston aŭdis sin postuli per laŭta muĝa
  voĉo ke al li estu donita la tuta peco. Lia patrino ordonis ke li ne estu
  avida. Sekvis longa, ripetoplena kverelo kiu ĉirkaŭiris sin senfine, kun
  krioj, ploraĉado, larmoj, avertoj, marĉandado. Lia fratineto, kroĉanta
  sin al sia patrino per ambaŭ manoj, precize kiel simieto, sidis rigardante
  lin transŝultre per grandaj, mornaj okuloj. Fine lia patrino derompis tri
  kvaronojn de la ĉokolado kaj donis tion al Winston, kaj donis la alian
  kvaronon al lia fratino. La knabineto prenis ĝin kaj rigardis ĝin
  neentuziasme, eble ne sciante kio ĝi estas. Winston staris rigardante ŝin
  dum momento. Poste, per subita rapida salto li ekprenis la ĉokoladeron
  el la mano de sia fratino kaj kuris porden.</p>

  <aside epub:type="footnote" id="n4">
    <p>Proks. 60 gramoj.</p>
  </aside>

  <p>“Winston, Winston!” lia patrino kriis al li, “Revenu! Redonu al via
  fratino ŝian ĉokoladon!”</p>

  <p>Li haltis, sed ne revenis. La angoraj okuloj de lia patrino fikse
  rigardadis lian vizaĝon. Eĉ nun, pensante pri la afero, li ne sciis kio estis
  tuj okazonta. Lia fratino, konsciante ke io estis ŝtelita for de ŝi,
  komencis feble krii. Lia patrino ĉirkaŭbrakis la infanon kaj premis ĝian
  vizaĝon kontraŭ sian bruston. Iel tiu gesto informis lin ke lia fratino
  mortas. Li turnis sin kaj kuris malsupren laŭ la ŝtuparo, kun la ĉokolado
  moliĝanta en la mano.</p>

  <p>Li neniam revidis sian patrinon. Vorinte la ĉokoladon li iomete
  hontis pri si kaj restis en la stratoj dum pluraj horoj, ĝis malsato pelis
  lin hejmen. Kiam li revenis, lia patrino jam estis malaperinta. Tio jam
  komencis fariĝi normala tiutempe. Nenio mankis en la ĉambro, escepte
  de liaj patrino kaj fratino. Ili ne estis forprenintaj vestojn, eĉ ne la dikan
  mantelon de lia patrino. Ankoraŭ nun li ne plencerte scias ke lia patrino
  mortis. Estas tute eble ke ŝi nur estis sendita al gulago. Kaj rilate al lia
  fratino, eble oni forprenis ŝin, same kiel Winstonon mem, al unu el la
  kolonioj por senhejmaj infanoj (oni nomis ilin “Centroj por
  Reutiligado”) kiuj ekestiĝis rezulte de la intercivitana milito, aŭ eble ŝi
  estis sendita al la gulago kun lia patrino, aŭ simple lasita ie por ke ŝi
  mortu.</p>

  <p>La sonĝo ankoraŭ estis klarega en lia menso, precipe la ĉirkaŭanta
  protekta gesto de la brako, kiu ŝajnis ampleksi ĝian tutan signifon. Lia
  menso turnis sin al alia sonĝo de antaŭ du monatoj. Ekzakte kiel lia
  patrino sidis sur la blanke kovrita litaĉo, kun la infano kroĉiĝinta al ŝi,
  same ŝi sidis en la subakviĝinta ŝipo, longe sub li, konstante pli
  profunde dronante, tamen ankoraŭ suprenrigardante al li tra la
  malheliĝanta akvo.</p>

  <p>Li rakontis al Julia pri la malapero de lia patrino. Sen malfermi siajn
  okulojn ŝi ruliĝis kaj plikomfortigis sian pozicion.</p>

  <p>“Verŝajne vi estis fiaĉuleto dum tiuj tagoj,” ŝi diris malklare. “Ĉiuj
  infanoj estas fiaĉuletoj.”</p>

  <p>“Jes. Sed la vera celo de la rakonto —”</p>

  <p>Per ŝia spirado evidentiĝis ke ŝi denove endormiĝas. Li volonte plu
  parolus pri sia patrino. Li ne supozis, laŭ sia memoro pri ŝi, ke ŝi estis
  nekutima virino, ŝi estis nepre ne inteligentulino; tamen ŝi posedis ian
  noblecon, ian purecon, simple ĉar la normoj kiujn ŝi obeis estis privataj
  normoj. Ŝi havis proprajn sentojn, kiujn ekstera instanco ne povus
  ŝanĝi. Neniel ŝi ekpensus ke ago senefika estas tial sensignifa. Kiam oni
  amas personon, oni amas lin, kaj kiam nenio plia restas donebla, oni
  tamen donas al li amon. Kiam la lastaj eroj de la ĉokolado estis for, lia
  patrino tenis la infanon en siaj brakoj. La ago estis senutila, ĝi ŝanĝis
  nenion, ĝi ne evitigis la morton de la infano nek ŝian propran morton;
  sed ŝajnis nature al ŝi, agi tiel. La fuĝinta virino en la boato ankaŭ kovris
  la knabeton per sia brako, kio ne defendis lin pli bone ol paperfolio,
  kontraŭ la kugloj. La fiega ago de la Partio estis ĝia konvinkigo ke nuraj
  impulsoj, nuraj sentoj, estas senvaloraj, dum samtempe ĝi forŝtelis ĉian
  regon je la materia mondo. Kiam oni estis kaptita de la Partio, tute vere
  ne gravis kion oni sentis aŭ ne sentis, faris aŭ ne faris. Negrave kio
  okazis, oni malaperas, kaj nek oni nek oniaj agoj estas denove
  memorataj. Oni estas forprenita tute plene el la historio. Tamen, al la
  homoj antaŭ nur du generacioj, tio ne ŝajnus gravega, ĉar ili ne strebis
  ŝanĝi la historion. Ilin regis privata lojaleco kiun ili ne dubis. Kio gravis
  estis individuaj rilatoj, kaj plene senhelpa gesto, ĉirkaŭpremo, larmo,
  vorto parolita al mortanto, povus havi propran valoron. La proloj, li
  subite ekpensis, restas tiaj. Ili ne estas lojalaj al partio aŭ lando aŭ ideo,
  ili estas lojalaj unu al la alia. La unuan fojon en sia vivo li ne malestimis
  la prolojn nek imagis ilin senaga forto kiu iam ekvigliĝos kaj revivigos la
  mondon. La proloj restis homaj. Ili ne malmoliĝis interne. Ili konservas
  la primitivajn emociojn kiujn li mem devis reakiri per konscia strebado.
  Kaj pensante tion li ekmemoris, sen klara kialo, ke antaŭ kelkaj
  semajnoj li vidis detranĉitan manon kuŝantan sur la pavimo kaj li
  piedbatis ĝin en la defluilon kvazaŭ brasiktigon.</p>

  <p>“La proloj estas homoj,” li diris pervoĉe. “Ni ne estas homoj.”</p>

  <p>“Kial ne?” diris Julia, kiu revekiĝis.</p>

  <p>Li pensis dum kelkaj momentoj. “Ĉu vi iam ekpensis,” li diris, “ke
  plej bone por ni estus simple marŝi el ĉi tie antaŭ ol estos tro malfrue,
  kaj neniam denove renkonti unu la alian?”</p>

  <p>“Jes, karulo, mi pensis tion, plurfoje. Malgraŭe, mi ne agos tiel.”</p>

  <p>“Ni estis bonfortunaj,” li diris, “sed tio ne povos longe daŭri. Vi
  estas juna. Vi aspektas normala kaj senkulpa. Se vi evitos homojn
  similajn al mi, vi eble povos vivi ankoraŭ kvindek jarojn.”</p>

  <p>“Ne. Mi trapensis ĉion. Kion vi faros, tion mi faros. Kaj ne estu tro
  senespera. Mi estas relative sukcesa kiam temas pri transvivado.”</p>

  <p>“Ni eble kunestos dum ses monatoj pli — jaro — ne eblas scii. Fine
  ni neeviteble apartiĝos. Ĉu vi konscias kiom nekompreneble solecaj ni
  estos? Kiam ili estos kaptintaj nin, nenion, plentute nenion, unu el ni
  povos fari por la alia. Se mi konfesos, ili mortpafos vin, kaj se mi rifuzos
  konfesi, malgraŭ tio ili mortpafos vin. Nenio farita aŭ dirita de mi, aŭ
  nedirita de mi, prokrastigos vian morton je eĉ kvin minutoj. Neniu el ni
  eĉ scios ĉu la alia plu vivas, aŭ jam mortis. Sole gravas ke ni ne perfidu
  unu la alia, kvankam eĉ tio estos tute senefika.”</p>

  <p>“Se vi parolas pri konfesado,” ŝi diris, “nepre ni faros tion. Ĉiuj ĉiam
  konfesas. Ne eblas eviti tion. Ili torturas.”</p>

  <p>“Mi ne parolas pri konfeso. Konfeso ne estas perfido. Ne gravas
  kion oni diras aŭ faras: nur gravas la sentoj. Se ili povus devigi min ne
  plu ami vin — tio estus vera perfido.”</p>

  <p>Ŝi pripensis tion. “Ili ne povus fari tion,” ŝi fine diris. “Nur tion ili
  ne kapablas fari. Ili povas devigi ke oni diru ion ajn — ion ajn — sed ili
  ne povas devigi ke oni kredu ĝin. Ili ne povas eniri onin.”</p>

  <p>“Ne,” li diris, iomete pli espere, “ne; estas tute vere.Ili ne povas eniri
  onin. Se oni povas senti ke valoras resti homa, eĉ kiam tio ne povas havi
  ian ajn rezulton, oni venkis ilin.”</p>

  <p>Li pensis pri la teleekrano, kun ĝia neniamdormanta orelo. Ili povas
  spioni nokte kaj tage, sed se oni restas senpanika, oni povas malgraŭ tio
  trompi ilin. Malgraŭ sia lertego, ili neniam sukcesis trovi kion alia
  homo pensas. Eble tio estas malpli vera, kiam oni efektive estas en iliaj
  manoj. Oni ne scias kio okazas interne de la Ministrejo de la Amo, sed
  eblas diveni: torturoj, drogoj, delikataj instrumentoj, kiuj registras
  oniajn nervreagojn, iom-post-ioma malkaŝigo pere de sendormigado
  kaj soligado kaj senĉesa demandado. Faktoj, certe, ne estas sukcese
  kaŝeblaj. Ili povas trovi ilin per demandado, ili povas enlumigi ilin per
  torturado. Sed se onia celo ne estas resti vivanta, sed resti homa, kiel
  finfine gravas? Ili ne povas ŝanĝi oniajn sentojn: efektive, oni ne povas
  mem ŝanĝi ilin, eĉ se oni volas. Ili povus enlumigi plej detale ĉion kion
  oni faris aŭ diris aŭ pensis; sed la interna koro, kies agado estas mistera
  eĉ por oni mem, restas nevenkebla.</p>

<hr/>

  <p>Ili faris la agon, ili finfine faris la agon!</p>

  <p>La ĉambro en kiu ili staris estis longa kaj softe lumigata. La
  teleekrano estis mallaŭtigita ĝis milda murmurado; la riĉa koloro de la
  malhelblua tapiŝo faris la impreson ke oni tretadas sur veluro. Ĉe
  ekstremo de la ĉambro, O’Brien sidis ĉe tablo sub verde kovrita lampo,
  kun amaso da folioj ambaŭflanke de si. Li eĉ ne suprenrigardetis, kiam
  la servisto gvidis al li Julian kaj Winstonon.</p>

  <p>La koro de Winston bategadis tiel forte, ke li dubis ĉu li povos
  paroli. Ili faris la agon, ili finfine faris la agon; nur tion li povis pensi.
  Veni ĉi tien, en si mem, estis malsaĝa ago, kaj estis malsaĝege veni kune;
  kvankam estis vere ke ili venis laŭ malsamaj vojoj, kaj renkontiĝis nur
  antaŭ la pordo de O’Brien. Sed necesis iom da aŭdaco por eĉ marŝi en
  tian lokon. Nur maloftege oni vidis la internon de la loĝejoj de la
  Interna Partio, aŭ eĉ penetris la kvartalon kie ili loĝas. La tuta etoso de
  la giganta apartamentaro, la riĉo kaj vasto de ĉio, la nekutimaj odoroj
  de bonaj manĝaĵoj kaj bona tabako, la silentaj kaj nekredeble rapidaj
  liftoj, kiuj glitis supren kaj malsupren, la blankjakaj servistoj rapidantaj
  tien kaj reen — ĉio estis timiga. Kvankam li havis bonan pretekston por
  veni ĉi tien, lin hantis ĉiupaŝe timo ke nigre uniformita gardisto
  ekaperos de ĉirkaŭ angulo, postulos liajn identigilojn, kaj ordonos ke li
  foriru. Tamen la servisto de O’Brien enlasis ilin ambaŭ, tute sen hezito.
  Li estis negranda nigrehara viro en blanka jako, kun diamantoforma,
  plene senesprima vizaĝo, kiu povus esti de Ĉino. La koridoro laŭ kiu li
  kondukis ilin estis moltapiŝita, kun kremkolore tegitaj muroj kaj blankaj
  paneloj, ĉio estis purega. Ankaŭ tio timigis. Winston ne povis memori
  iam esti vidinta koridoron kies muroj ne estis malpuraĉaj pro
  kunkontaktado kun homaj korpoj.</p>

  <p>O’Brien tenis paperfolieton inter siaj fingroj kaj laŭaspekte studadis
  ĝin intense. Lia malmilda vizaĝo, klinita tiel ke oni povis vidi la linion
  de la nazo, aspektis kaj timiga kaj inteligenta. Dum eble dudek sekundoj
  li sidis senmove. Post tio li altiris la parolskribilon al si, kaj eldiris
  mesaĝon per la hibrida ĵargono de la Ministrejoj.</p>

  <p>“Punktoj unu komo kvin komo sep aprobitaj plene halto sugeston
  enhavata ero ses duobleplus ridindan preskaŭ krimpenson nuligu halto
  malpluagu konstrue antaŭe akiri plusplenajn taksojn maŝinkostajn
  halto mesaĝfino.”</p>

  <p>Li nerapide leviĝis el sia seĝo kaj venis direkte al ili trans la
  sensonan tapiŝon. Iom el la oficiala etoso ŝajne forfalis de li kun la
  Novparolaj vortoj, sed lia mieno estis malpli afabla ol kutime, kvazaŭ al
  li ne plaĉas esti ĝenata. La teroron jam sentatan de Winston subite
  trapafis ordinara embaraso. Ŝajnis al li ke tute eble li nur faris stultan
  eraron. Ĉar kian pruvon li havis efektive ke O’Brien estas ia politika
  kunkonspiranto? Nur ekbrilon de la okuloj, kaj unusolan neklaran
  komenton. Li eĉ ne povus pardonigi sin per pretendo ke li venis
  pruntepreni la vortaron, ĉar tiuokaze la ĉeesto de Julia estus
  maleksplikebla. Dum O’Brien pasis la teleekranon, ekpenso ŝajne trafis
  lin. Li haltis, turnis sin kaj premis ŝaltilon sur la muro. Aŭdiĝis abrupta
  klako. La voĉo ekĉesis.</p>

  <p>Julia ellasis malgrandan sonon, ian surprizkrieton. Eĉ meze de sia
  paniko, Winston estis tro surprizita por povi silenti.</p>

  <p>“Vi povas malŝalti ĝin!” li diris.</p>

  <p>“Jes,” diris O’Brien, “ni povas malŝalti ĝin. Ni havas tiun
  privilegion.”</p>

  <p>Li estis tuj antaŭ ili, nun. Lia solida formo turis super ili, kaj la
  esprimo sur lia vizaĝo ankoraŭ estis nedeĉifrebla. Li atendadis, iom
  severe, por ke Winston parolu, sed pri kio? Eĉ nun estis plene
  koncepteble ke li estas nur multe okupata viro, kiu demandas al si iritite
  kial oni interrompis lin. Neniu parolis. Post la eksilentiĝo de la
  teleekrano, la ĉambro ŝajnis morte silenta. La sekundoj pretermarŝadis,
  enormaj. Malfacile Winston plu fiksadis siajn okulojn sur tiujn de
  O’Brien. Subite la severa vizaĝo aperigis tion kio povus esti la
  komnenco de rideto. Per sia karakteriza gesto O’Brien reĝustigis siajn
  okulvitrojn sur sia nazo.</p>

  <p>“Ĉu mi diru, aŭ ĉu vi?” li diris.</p>

  <p>“Mi diros,” respondis Winston tuj. “Tiu aparato vere estas
  malŝaltita?”</p>

  <p>“Jes, ĉio estas malŝaltita. Ni estas solaj.”</p>

  <p>“Ni venis ĉi tien ĉar —”</p>

  <p>Li paŭzis, la unuan fojon komprenante la svagecon de liaj propraj
  motivoj. Ĉar li ne efektive sciis kian helpon anticipi de O’Brien, ne estis
  facile diri kial li venis ĉi tien. Li plu parolis, konsciante ke tio, kion li
  diras, neeviteble sonas kaj febla kaj aroganta.</p>

  <p>“Ni kredas ke ekzistas ia konspirado, ia sekreta organizo laboranta
  kontraŭ la Partio, kaj ke vi partoprenas en ĝi. Ni volas membriĝi en ĝi,
  kaj labori por ĝi. Ni estas malamikoj de la Partio. Ni malkredas la
  principojn de Angsoco. Ni estas penskrimuloj. Ni ankaŭ estas
  adultantoj. Mi diras ĉi tion al vi, ĉar ni volas peti vian kompaton. Se vi
  volas ke ni kulpigu nin per iu alia maniero, ni pretas.”</p>

  <p>Li ĉesis, kaj rigardetis trans sian ŝultron, sentante ke la pordo
  malfermiĝis. Vere, la negranda flavvizaĝa servisto estis enveninta, sen
  frapi sur la pordon. Winston vidis ke li portas pleton, sur kiu estas
  karafo kaj glasoj.</p>

  <p>“Martino estas el nia grupo,” diris O’Brien senemocie. “Alportu la
  trinkaĵojn ĉi tien, Martino. Metu ili sur la rondan tablon. Ĉu estas sufiĉe
  de seĝoj? Do ni sidiĝu, kaj parolu komforte. Altiru seĝon por vi mem,
  Martino. Ni serioze interparolos. Vi rajtas ĉesi agi kiel servisto, dum la
  sekvaj dek minutoj.”</p>

  <p>La negrandulo sidiĝis tute komforta, tamen ankoraŭ kun servisteca
  mieno, la mieno de valeto ĝuanta privilegion. Winston rigardis lin el
  okulangulo. Ekeniris lian menson ke la tuta vivo de tiu viro konsistas el
  rolado, kaj ke li sentas ke estas danĝere forlasi sian rolpersonecon eĉ
  dummomente. O’Brien prenis la karafon per ĝia kolo, kaj plenigis la
  glasojn per malhelruĝa likvo. Tio memorigis iom neklare al Winston
  ion viditan antaŭ longe sur muro aŭ reklampanelo — vastan botelon
  konsistantan el elektraj lampetoj, kiu ŝajnas supreniradi kaj
  malsupreniradi kaj verŝi sian enhavon en glason. Vidate desupre la likvo
  aspektis preskaŭ nigra, sed en la karafo ĝi scintilis kiel rubeno. Ĝi havis
  amar-dolĉan odoron. Li vidis Julian prei sian glason kaj flari ĝin, klare
  kurioza.</p>

  <p>“Oni nomas ĝin vino,” diris O’Brien iomete ridetante. “Sendube vi
  legis pri ĝi en libroj. Malmulte da ĝi atingas la Eksteran Partion, mi
  timas.” Lia vizaĝo denove serioziĝis, kaj li levis sian glason: “Mi kredas
  ke konvenas komenci per tosto. Al nia Gvidanto: al Emmanuel
  Goldstein.”</p>

  <p>Winston iom fervore prenis sian glason. Vino estis io pri kiu li legis
  kaj revis. Simile al la vitra paperpezilo, aŭ la duone memorataj rimaĵoj
  de S-ro Charrington, ĝi apartenis al la malaperinta romantika estinteco,
  la antikva epoko, kiel li emis nomi ĝin en siaj sekretaj pensoj. Ial li ĉiam
  supozis ke vino havas intense dolĉan guston, similan al tiu de rubusa
  konfitaĵo, kaj tujan ebriigan efikon. Efektive, kiam li gustumis ĝin, la
  trinkaĵo estis tre seniluziiga. La vero estis ke post jaroj da ĝinodrinkado,
  li apenaŭ sentis ĝian guston. Li remetis la malplenigitan glason.</p>

  <p>“Ĉu vere ekzistas tiu homo Goldstein?” li diris.</p>

  <p>“Jes, li vere ekzistas, kaj li vivas. Mi ne scias kie.”</p>

  <p>“Kaj la konspirado — la organizo? Ĉu ĝi estas reala? Ĝi ne estas
  simple elpensaĵo de la Penspolico?”</p>

  <p>“Ne, ĝi estas reala. Ni nomas ĝin La Frataro. Vi neniam scios multe
  pli pri la Frataro, ol ke ĝi ekzistas, kaj ke vi apartenas al ĝi. Mi revenos
  al tiu temo post nelonge.” Li rigardis sian brakhorloĝon. “Estas malsaĝe,
  eĉ por membroj de la Interna Partio, lasi la teleekranon malŝaltita dum
  pli ol duonhoro. Vi devus ne esti venintaj kune, kaj vi devos aparte
  foriri. Vi, kamarado” — li klinis sian kapon al Julia — “foriros la unua.
  Ni disponas proksimume dudek minutojn. Komprenu ke mi devas
  komenci per certaj demandoj al vi. Ĝenerale, kion vi pretas fari?”</p>

  <p>“Ĉion kion ni kapablas,” diris Winston.</p>

  <p>O’Brien estis turninta sin iomete en sia seĝo, tiel ke li rigardis rekte
  al Winston. Li preskaŭ ignoris Julian, ŝajne li antaŭsupozis ke Winston
  rajtas paroli por ŝi. Dum momento la palpebroj malleviĝis sur liajn
  okulojn. Li komencis demandadi per nelaŭta, senesprima voĉo, kvazaŭ
  temus pri rutinaĵo, ia kateĥismo, por kiu li jam sciis la plej multajn
  respondojn.</p>

  <p>“Vi pretas oferi viajn vivojn?”</p>

  <p>“Jes.”</p>

  <p>“Vi pretas murdi?”</p>

  <p>“Jes.”</p>

  <p>“Fari sabotadon kiu eble kaŭzos la morton de centoj da
  senkulpuloj?”</p>

  <p>“Jes.”</p>

  <p>“Perfidi vian landon al fremdaj potencoj?”</p>

  <p>“Jes.”</p>

  <p>“Vi pretas trompi, falsi, ĉantaĝi, korupti la mensojn de infanoj,
  distribuadi manikaŭzajn drogojn, kuraĝigi putinadon, disvastigi
  venereajn malsanojn — fari kion ajn por kaŭzi malkuraĝiĝon, kaj
  malfortigi la potencon de la Partio?”</p>

  <p>“Jes.”</p>

  <p>“Se ekzemple, iel servus nin ke vi ĵetu sulfuracidon en la vizaĝon de
  infano — ĉu vi pretas fari tion?”</p>

  <p>“Jes.”</p>

  <p>“Vi pretas perdi vian identecon, kaj vivi la ceteron de via vivo kiel
  kelnero aŭ stivisto?”</p>

  <p>“Jes.”</p>

  <p>“Vi pretas mortigi vin, se kaj kiam ni ordonos ke vi faru tion?”</p>

  <p>“Jes.”</p>

  <p>“Vi pretas, vi ambaŭ pretas, apartiĝi kaj neniam revidi unu la
  alian?”</p>

  <p>“Ne!” interrompis Julia.</p>

  <p>Ŝajnis al Winston ke pasis longa tempo antaŭ ol li respondis. Dum
  momento, al li ŝajne eĉ mankis la kapablo paroli. Lia lango funkciis
  sensone, formante la komencajn silabojn unue de unu vorto, poste de
  alia, ree kaj ree kaj ree. Ĝis diri ĝin, li ne sciis kiun vorton li diros. “Ne,”
  li fine diris.</p>

  <p>“Estas bone ke vi informis min,” diris O’Brien. “Necesas ke ni sciu
  ĉion.”</p>

  <p>Li turnis sin direkte al Julia, kaj pludiris per voĉo en kiu estis iom
  pli da esprimo:</p>

  <p>“Ĉu vi komprenas ke eĉ se li transvivos, eble li estos malsama? Ni
  eble devos doni al li novan identon. Lia vizaĝo, lia moviĝado, la formo
  de liaj manoj, la koloro de lia hararo — eĉ lia voĉo estus diferenca. Kaj
  vi mem eble fariĝus alia persono. Niaj kirurgoj kapablas ŝanĝi homojn
  tiel ke ili ne plu rekoneblas. Kelkfoje necesas. Kelkfoje ni eĉ fortranĉas
  membron.”</p>

  <p>Winston ne povis ne rigardeti flanken al la Mongola vizaĝo de
  Martino. Neniuj cikatroj estis videblaj. Julia fariĝis pli pala, tiel ke ŝiaj
  efelidoj videblis, sed ŝi frontis O’Brienon kuraĝe. Ŝi murmuris ion, kio
  ŝajnis esti jesa.</p>

  <p>“Bone. Do tio estas decidita.”</p>

  <p>Estis arĝenta cigaredujo sur la tablo. Kun iom senpripensa mieno,
  O’Brien puŝis ilin direkte al la aliaj, mem prenis cigaredon, poste
  stariĝis, kaj komencis paŝadi tien kaj reen, kvazaŭ li pli bone pensas
  kiam starante. Ili estis tre bonaj cigaredoj, tre dikaj, kaj bone pakitaj,
  kun nefamiliara silkeco en la papero. O’Brien denove rigardis sian
  brakhorloĝon.</p>

  <p>“Plej bone estos ke vi reiru al via Proviantejo, Martino,” li diris. “Mi
  reŝaltos post kvarono da horo. Atente rigardu la vizaĝojn de ĉi tiuj
  kamaradoj, antaŭ ol foriri. Vi revidos ilin. Mi mem, eble ne.”</p>

  <p>Ekzakte kiel ĉe la antaŭa pordo, la malhelaj okuloj de la negranda
  viro trarigardis iliajn vizaĝojn. Nenia spuro de amikeco montriĝis en lia
  maniero. Li parkerigis ilian aspekton, sed li sentis nenian interesiĝon
  pri ili, aŭ tiel ŝajnis. Winston ekspensis ke sintezita vizaĝo eble ne
  kapablas ŝanĝi sian mienon. Sen paroli aŭ iel ajn adiaŭi, Martino eliris,
  fermante la pordon silente post si. O’Brien paŝadis tien kaj reen, kun
  unu mano en poŝo de sia nigra kombineo, en la alia estis lia cigaredo.</p>

  <p>“Komprenu,” li diris, “ke vi ĉiam batalados en mallumo. Vi ĉiam
  estos en mallumo. Vi ricevos ordonojn, kaj vi obeos ilin sen scii la
  kialon. Poste mi sendos al vi libron, per kiu vi informiĝos pri la vera
  naturo de la socio en kiu ni vivas. Leginte la libron, vi estos plenaj
  membroj de la Frataro. Sed inter la ĝeneralaj celoj por kiuj ni batalas kaj
  la tujaj taskoj, vi neniam scios ion ajn. Mi povas diri al vi ke la Frataro
  ekzistas, sed mi ne povas diri al vi ĉu en ĝi estas cent membroj, aŭ dek
  milionoj. Per via propra scio, vi neniam povos diri ke en ĝi estas eĉ dek
  du. Vi havos tri aŭ kvar kontaktojn, kiuj anstataŭiĝos post sia malapero.
  Ĉar ĉi tiu estas via unua kontakto, ĝi daŭros. Kiam vi ricevos ordonojn,
  ili venos de mi. Se necesos ke ni komuniku kun vi, estos per Martino.
  Kiam fine vi estos kaptitaj, vi konfesos. Tio estas neevitebla. Sed vi
  povos konfesi malmultegon, apenaŭ pli ol viajn proprajn agojn. Vi ne
  povos perfidi pli ol manplenon da malgravuloj. Verŝajne vi eĉ ne
  perfidos min. Mi mem eble estos jam mortinta, aŭ mi estos jam
  fariĝinta alia persono, kun alia vizaĝo.”</p>

  <p>Li moviĝadis tien kaj reen sur la mola tapiŝo. Malgraŭ la granda
  amplekso de lia korpo, estis rimarkinda gracio en lia moviĝado. Ĝi
  montriĝis eĉ en la gesto per kiu li ĵetis manon en sian poŝon, aŭ
  manipulis cigaredon. Eĉ pli ol forton, lia impreso konigis konfidon kaj
  komprenon kun nuanco de ironio. Negrave kiom serioza li estis, en li
  estis neniom de la unupenseco kiu apartenas al fanatikulo. Kiam li
  parolis pri murdo, sinmortigo, venerea malsano, detranĉitaj membroj,
  kaj ŝanĝitaj vizaĝoj, estis kun neklara babila kvalito. “Estas neeviteble,”
  lia voĉo ŝajne diris; “jen kion ni nepre devas fari, senhezite. Sed ĉi tio ne
  estas tio kion ni farados, kiam la vivo denove estos vivinda.” Ondo da
  admiro, preskaŭ da adoro, fluis el Winston cele O’Brienon. Dum
  momento li forgesis la ombran figuron Goldstein. Kiam oni rigardis la
  potencajn ŝultrojn de O’Brien kaj lian malmolaspektan vizaĝon, tiel
  malbelan tamen tiel civilizitan, estis neeble kredi ke li estas konkerebla.
  Ne ekzistis ruzo kiu povus trompi lin, neniu danĝero kiun li ne povus
  antaŭvidi. Eĉ Julia aspektis impresita. Ŝi lasis sian cigaredon estingiĝi,
  kaj aŭskultadis intense. O’Brien parolis plu:</p>

  <p>“Vi ja aŭdis onidirojn pri la ekzisto de la Frataro. Sendube vi faris
  bildon por vi mem pri ĝi. Vi imagis, verŝajne, gradegan subteran
  movadon de konspirantoj, kunvenantaj sekrete en keloj, skribetantaj
  mesaĝojn sur murojn, rekonantaj unu la alian per kodvortoj aŭ per
  specialaj mangestoj. Nenio tia ekzistas. La membroj de la Frataro havas
  tute neniun metodon rekoni unu la alian, kaj estas maleble ke unu
  membro sciiĝus pri la idento de pli ol kelketo da aliaj. Goldstein mem,
  se li falus en la manojn de la Penspolico, ne povus doni al ili kompletan
  liston de membroj, nek ian informon kiu gvidus ilin al plena listo. Tia
  listo ne ekzistas. La Frataro ne estas nuligebla, ĉar ĝi ne estas organizo,
  laŭ la kutima senco de tiu vorto. Nenio kunligas ĝin, escepte de
  nedetruebla ideo. Vi neniam havos ion kapablan subteni vin, escepte de
  la ideo. Vi ne ricevos kamaradecon, nek kuraĝigon. Kiam vi estos fine
  kaptitaj, vi ricevos nenian helpon. Ni neniam helpas niajn membrojn.
  Pleje, kiam estas absolute necese ke iu silentu, ni kelkfoje sukcesas kaŝe
  meti razklingon en la ĉelon de kaptito. Vi devos kutimiĝi al vivado sen
  rezultoj kaj sen espero. Vi laboros dum kelka tempo, kaj post tio vi
  mortos. Nur tiujn rezultojn vi iam vidos. Tute ne ekzistas ebleco ke
  perceptebla ŝanĝo okazos dum ni vivos. Ni estas la mortuloj. Nia sola
  vera vivo estos en la estonteco. Ni partoprenos en ĝi kiel manplenoj da
  polvo kaj eretoj da osto. Sed kiom for estos tiu estonteco, ne eblas scii.
  Eble mil jaroj. Nuntempe nenio eblas, escepte de iom-post-ioma
  plivastigo de malfrenezo. Ni ne povas agi grupe. Ni povas disvastigi
  nian scion nur kiel individuoj al individuoj, generacon post generacio.
  Fronte al la Penspolico, ne ekzistas alia metodo.”</p>

  <p>Li ekĉesis paroli, kaj triafoje rigardis sian brakhorloĝon.</p>

  <p>“Preskaŭ venis la momento por via foriro, kamarado,” li diris al
  Julia. “Atendu. La karafo ankoraŭ estas duone plena.”</p>

  <p>Li plenigis la glasojn, kaj levis sian propran glason per ĝia tigo.</p>

  <p>“Kian toston ĉifoje?” li diris, ankoraŭ kun sama malklara ironieco.
  “Al la konfuziĝo de la Penspolico? Al la morto de Granda Frato? Al la
  homaro? Al la estonteco?”</p>

  <p>“Al la estinteco,” diris Winston.</p>

  <p>“La estinteco ja estas pli grava,” konsentis O’Brien tre serioze.</p>

  <p>Ili malplenigis siajn glasojn, kaj post momento Julia stariĝis por
  foriri. O’Brien prenis malgrandan skatolon de la supro de ŝranko, kaj
  transdonis al ŝi platan blankan tablojdon, kiun li ordonis meti sur la
  langon. Estas grave, li diris, ne eliri odorante pro vino: la liftoservistoj
  estas tre perceptemaj. Tuj kiam la pordo fermiĝis post ŝi, li ŝajnis
  forgesi ŝian ekziston. Li denove paŝis unu-du-foje, kaj ekhaltis.</p>

  <p>“Detaloj estas decidendaj,” li diris. “Mi supozas ke vi havas ian
  kaŝejon?”</p>

  <p>Winston klarigis pri la ĉambro super la butiko de S-ro Charrington.</p>

  <p>“Tio sufiĉos provizore. Poste ni aranĝos ion alian por vi. Estas grave
  ofte ŝanĝi onian kaŝejon. Intertempe mi sendos al vi ekempleron de la
  libro” — eĉ O’Brien, rimarkis Winston, ŝajnis prononci la vortojn
  kvazaŭ kursivigitajn — “la libron de Goldstein, komprenu, tuj kiam
  eble. Eble pasos pluraj tagoj, antaŭ ol mi povos akiri ekzempleron. Ne
  multaj ekzistas, kiel vi povas imagi. La Penspolico elspuras kaj detruas
  ilin, preskaŭ tiel rapide kiel ni produktas ilin. Malmulte gravas. La libro
  ne estas detruebla. Se la lasta ekzemplero perdiĝus, ni povus reprodukti
  ĝin preskaŭ laŭvorte. Ĉu vi kunportas tekon al via laboro?” li pludiris.</p>

  <p>“Kutime, jes.”</p>

  <p>“Kia ĝi estas?”</p>

  <p>“Nigra, tre maleleganta. Kun du rimenoj.”</p>

  <p>“Nigra, du rimenoj, tre maleleganta — bone. Unu tagon, relative
  nelonge post nun — mi ne povas precizigi la daton — unu el la mesaĝoj
  inter viaj laboraĵoj por la mateno enhavos miskompostitan vorton, kaj
  vi devos peti ripetitan sendon. La sekvan tagon vi iros al via laboro sen
  via teko. Iam dum la tago, viro tuŝos vian brakon kaj diros ‘Mi kredas ke
  vi faligis vian tekon’. La teko kiun li donos al vi enhavos ekzempleron de
  la libro de Goldstein. Vi redonos ĝin ĝis dek kvar tagoj.”</p>

  <p>Ili silentis dum momento.</p>

  <p>“Restas kelkaj minutoj, antaŭ ol vi devos foriri,” diris O’Brien. “Ni
  rerenkontiĝos — se efektive ni rerenkontiĝos —”</p>

  <p>Winston suprenrigardis al li. “En la loko kie ne estas mallumo?” li
  diris heziteme.</p>

  <p>O’Brien kapjesis sen videbla surpriziĝo. “En la loko kie ne estas
  mallumo,” li diris, kvazaŭ rekonante la aludon. “Kaj intertempe, ĉu vi
  deziras diri ion, antaŭ ol foriri? Ian mesaĝon? Ian demandon?”</p>

  <p>Winston pensis. Ne ŝajnis resti plia demando kiun li volas demandi:
  des malpli li sentis impulson deklami solensonajn ĝeneralaĵojn.</p>

  <p>Anstataŭ io rekte ligita al O’Brien aŭ la Frataro, eniris lian menson ia
  kunmetita bildo pri la senluma litĉambro, kie lia patrino loĝis dum siaj
  lastaj tagoj, kaj la ĉambreto super la butiko de S-ro Charringon, kaj la
  vitra paperpezilo, kaj la ŝtala gravuraĵo en sia rozligna kadro. Preskaŭ
  senelekte li diris:</p>

  <p>“Ĉu hazarde vi iam aŭdis malnovan rimaĵon, kies unuaj vortoj estas
  ‘Oranĝoj, Citronoj, el Klemento sonoras’?”</p>

  <p>Denove O’Brien kapjesis. Kun ia solena ĝentileco li kompletigis la
  strofon:</p>

  <p>“Oranĝoj, Citronoj”, el Klemento sonoras,</p>

  <p>“Vi ŝuldas pencerojn” el Marteno sonoras,</p>

  <p>“Kiam vi pagos?” el Bejlio sonoras,</p>

  <p>“Kiam mi riĉos,” sonoras Ŝordiĉo.</p>

  <p>“Vi konas la lastan linion!” diris Winston.</p>

  <p>“Jes, mi konas la lastan linion. Kaj nun, mi timas, estas la momento
  por via foriro. Sed atendu. Lasu min doni al vi tablojdon.”</p>

  <p>Dum Winston stariĝis, O’Brien etendis manon. Lia forta premo
  dolorigis la ostojn en la polmo de Winston. Ĉe la pordo Winston
  retrorigardis, sed ŝajne O’Brien jam formetas lin el sia menso. Li
  atendas kun mano sur la ŝaltilo de la teleekrano. Preter li, vidis
  Winston, estas la skribotablo kun sia verde ŝirmita lampo, kaj la
  parolskribilo, kaj la drataj korboj plenplenaj de folioj. La incidento jam
  finiĝis. Antaŭ la plupaso de tridek sekundoj, li ekpensis, O’Brien denove
  faros sian interrompitan kaj gravan laboron por la Partio.</p>

<hr/>

  <p>Winston estis gelatena pro laco. Gelatena, jen la ĝusta vorto. Ĝi
  spontane eniris lian kapon. Lia korpo ŝajnis havi ne nur la feblecon de
  gelatenaĵo, sed ankaŭ ĝian preskaŭtravideblan kvaliton. Li sentis ke se li
  supren tenus manon, li povus vidi la lumon tra ĝi. La tutaj sango kaj
  limfo estis elfluigitaj el li de enorma orgio da laborado, tiel ke restis nur
  febla strukturo de nervoj, ostoj, kaj haŭto. Ĉiuj sentoj ŝajnis
  pligrandigitaj. Lia kombineo frotis liajn ŝultrojn, la pavimo tiklis liajn
  piedojn, eĉ malfermado kaj fermado de mano estis tasko kiu krakigis
  liajn artikojn.</p>

  <p>Li laboris pli ol naŭdek horojn en kvin tagoj. Same ĉiu alia en la
  Ministrejo. Nun ĉio estis farita, kaj li vere havis nenion plian farendan,
  tute nenian Partilaboron, ĝis la mateno morgaŭ. Li povos elspezi ses
  horojn en la kaŝejo, kaj naŭ horojn pli en sia propra lito. Nerapide, en
  milda posttagmeza sunbrilo, li marŝis laŭ maleleganta strato, direkte al
  la butiko de S-ro Charrington, atente observante por vidi patrolojn, sed
  kontraŭracie konvinkite ke ne estas danĝero ke iu malhelpos lin. La
  peza teko kiun li portas frapis lian genuon je ĉiu paŝo, sendante piketan
  senton tra la haŭton de lia kruro. En ĝi estis la libro, kiun li posedis jam
  de ses tagoj kaj tamen ankoraŭ ne malfermis, eĉ ne rigardis.</p>

  <p>La sesan tagon de la Semajno da Malamo, post la paradoj, la
  prelegoj, la kriado, la kantado, la standardoj, la afiŝoj, la vaksfiguroj, la
  muĝado de tamburoj kaj la kriĉado de trumpetoj, la pezega marŝsono
  de piedoj, la grincado de la rulbendoj de la tankoj, la bruego de
  amasigitaj aviadiloj, la sonegado de pafiloj — post ses tagoj da tio, kiam
  la granda orgasmo proksimiĝis al sia klimakso, kaj la ĝenerala malamo
  kontraŭ Eŭrazio bolegis ĝis tia deliro, ke se la homamaso povus atingi la
  2000 Eŭraziajn militkrimulojn kiuj estos publike pendumitaj dum la
  lasta tago de la festo, ili senmanke disŝirus ilin — je precize tiu
  momento, estis anoncite ke efektive Oceanio ne militas kontraŭ
  Eŭrazio. Oceanio militas kontraŭ Orientazio. Eŭrazio estas aliancano.</p>

  <p>Kompreneble mankis ĉia agnosko ke ŝanĝo okazis. Nur dissciiĝis,
  ekstremsubite kaj ĉie samtempe, ke Orientazio estas la malamiko, ne
  Eŭrazio. Winston estis partoprenanta en demonstracio, en iu el la
  centraj placoj de Londono, dum la momento kiam tio okazis. Estis
  nokte, kaj la blankaj vizaĝoj kaj la skarlataj standardoj estis sensacie
  lumigataj. La placo estis plenplenega de plurmil homoj, inkluzive de
  grupo da ĉirkaŭ mil lernejinfanoj vestitaj per la uniformo de la Spionoj.
  Sur sklarlate drapirita podio oratoro de la Interna Partio, negranda
  nedika viro kun neproporcie longaj brakoj kaj granda kalva kranio,
  super kiu kelkaj maldikaj haroj rampetis, paroladegis al la homamaso.
  Malgranda Rumpelstilcskina<a epub:type="noteref" href="#n4">*</a> figuro, tordite de malamego, li tenegis la
  kolon de la mikrofono per unu mano dum la alia, enorma ĉe la finaĵo de
  osteca brako, minace ungadis la aeron super lia kapo. Lia voĉo, al kiu la
  plilaŭtigiloj donis metalan sonon, kriegis senfinan katalogon da fiagoj,
  masakroj, elpeloj, amasŝteladoj, seksperfortadoj, torturado je kaptitoj,
  bombado je civitanoj, mensogoplena propagandado, maljustaj agresoj,
  rompitaj traktatoj. Estis preskaŭ neeble aŭskulti lin sen unue konvinkiĝi
  kaj poste furioziĝi. Je intervaloj de kelkaj momento,j la furiozo de la
  homamaso bolegis, kaj la voĉo de la preleganto dronis sub sovaĝa
  bruteca muĝado, kiu leviĝis neregeble el miloj da gorĝoj. La plejplej
  sovaĝaj krioj venis de la lernejinfanoj. La prelego jam daŭris eble dudek
  minutojn, kiam mesaĝisto rapidis sur la podion kaj paperfolieto estis
  puŝita en la manon de la preleganto. Li malrulis kaj legis ĝin, sen paŭzi
  dum sia parolado. Nenio ŝanĝiĝis en lia voĉo aŭ lia mieno, nek en la
  enhavo de tio kion li diris, sed subite la nomoj estis aliaj. Sen parolitaj
  vortoj, ondo da kompreno trafluis la homamason. Oceanio militas
  kontraŭ Orientazio! La sekvan minuton estiĝis giganta malkvieto. La
  standardoj kaj afiŝoj per kiuj la placo estis ornamita ĉiuj eraris! Plena
  duono da ili surhavis malĝustajn vizaĝojn! La agentoj de Goldstein estis
  agintaj! Okazis tumultoplena interludo dum afiŝoj estis forŝirataj elsur
  la muroj, standardoj estis disŝirataj kaj subpiede surtretataj. La Spionoj
  nekredeble vigle agis, rampante trans la tegmentojn kaj detranĉante la
  rubandojn kiuj flirtadis de la kamentuboj. Sed post du aŭ tri minutoj, la
  kaoso jam estis finiĝinta. La oratoro, ankoraŭ tenegante la kolon de la
  mikrofono, kun siaj ŝultroj antaŭen klinitaj, kun sia libera mano
  unganta la aeron, senpaŭze estis daŭriganta sian paroladon. Post unu
  plia minuto, la sovaĝaj furiozegaj krioj denove flagradis el la homamaso.
  La Malamo daŭris ekzakte kiel antaŭe, estis ŝanĝiĝinta nur la celo.</p>

  <aside epub:type="footnote" id="n4">
    <p>Rumpelstilckino estis fifea malgranda virrolanto, tre malbela, en fabelo porinfana. —
  Trad.</p>
  </aside>

  <p>Kio impresis Winstonon, kiam li rekonsideradis, estis ke la
  parolanto transiris de unu vidpunkto al la alia efektive en la mezo de
  frazo, ne nur sen paŭzo, sed eĉ sen interrompi la sintakson. Sed dum la
  momento mem, lin okupis aliaj aferoj. Dum la momento da senordo,
  dum la afiŝoj estis deŝirataj, viro kies vizaĝon li ne vidis frapetis lian
  ŝultron kaj diris, “Pardonu, mi kredas ke vi faligis vian tekon.” Li prenis
  la tekon senatente, sen paroli. Li sciis ke pasos tagoj ĝis li havos
  oportunon rigardi ĝian enhavon. Tuj kiam la demonstrato estis finita, li
  iris rekte al la Ministrejo de la Vero, kvankam jam estis preskaŭ la
  dudektria horo. La tuta stabo de la Ministrejo same agis. La ordonoj
  jam fluantaj el la teleekrano, revokante ilin al iliaj postenoj, estis apenaŭ
  necesaj.</p>

  <p>Oceanio militas kontraŭ Orientazio: Oceanio de ĉiam militas
  kontraŭ Orientazio. Granda parto de la politika literaturo de kvin jaroj
  nun estas plene malaktuala. Ĉiaj raportoj kaj registraĵoj, ĵurnaloj, libroj,
  pamfletoj, filmoj, filmsonbendoj, fotoj — ĉiuj estas fulmrapide
  korektendaj. Kvankam ordono neniam estis iam diskonigita, oni sciis ke
  la ĉefoj de la Departemento intencas ke post unu semajno ne plu
  ekzistu ie ajn ia ajn mencio pri la milito kontraŭ Eŭrazio; nek pri la
  alianco kun Orientazio. La laboro estis enorma, despli ĉar la necesaj
  procedoj ne estis nomeblaj per siaj veraj nomoj. Ĉiuj en la
  Departemento de Registroj laboris dek ok horojn en la dudek kvar, kun
  du trihoraj periodetoj da dormo. Matracoj estis alportitaj el la keloj kaj
  sternitaj en ĉiuj koridoroj: manĝoj konsistis el sandviĉoj kaj Kafo por la
  Venko, distribuate sur radtabloj de servistoj el la kantino. Ĉiufoje kiam
  Winston paŭzis por unu el siaj dormoperiodetoj, li penis lasi sian
  labortablon malplena de laboraĵoj; kaj ĉiufoje kiam li rerampis
  dormemokule kaj doloroplene, li trovis ke nova pluvaĵo da
  papercilindroj kovris lian tablon kvazaŭ neĝdrivaĵo, duone kovrante la
  parolskribilon kaj superfluante sur la plankon — tiel ke la unua tasko
  ĉiam estis stakigi ilin en sufiĉe ordan stakon, por lasi al li spacon por
  laboro. Kio estis plej malbona estis ke la laboro estis neniel mekanika.
  Ofte sufiĉis nur anstataŭigi unu nomon per alia, sed ĉia detala raporto
  pri eventoj postulis zorgon kaj imagemon. Eĉ la geografia scio necesa
  por transmeti la militon el unu parto de la mondo al alia estis tre
  granda.</p>

  <p>Jam la trian tagon, liaj okuloj doloradis netolereble, kaj liaj
  okulvitroj bezonis esti viŝataj je nur kelkminutaj intervaloj. Estis kvazaŭ
  oni baraktas kontraŭ ia premega fizika tasko, io kion oni rajtas rifuzi,
  kaj kion oni tamen neŭroze fervoras plenumi. Dum la malmultaj
  momentoj kiam li havis sufiĉan tempon por memori, lin tute ne ĝenis
  ke ĉiu vorto murmurata de li en la parolskribilon, ĉiu streko de lia
  inkkrajono, estas konscia mensogaĵo. Li fervoris tiom, kiom ĉiu alia en
  la Departemento, ke la falsado estu perfekta. La matenon de la sesa tago
  la alfluo de cilindroj malrapidiĝis. Dum eĉ duona horo nenio venis el la
  tubo; sekvis unu plia cilindro; sekvis nenio. Ĉie, proksimume
  samtempe, la laboro fariĝadis malpli urĝa. Profunda kaj kvazaŭ sekreta
  suspiro trairis la Departementon. Grandioza ago, kiu devos esti neniam
  menciita, estis plenumita. Nun estis maleble ke iu ajn homo povus
  pruvi per dokumentaĵo ke iam okazis milito kontraŭ Eŭrazio. Je la
  dekducenta horo estis senanticipe anoncite ke ĉiuj laboristoj en la
  Ministrejo estas liberaj ĝis la mateno morgaŭ. Winston, ankoraŭ
  portante la tekon en kiu estis la libro, kiu estis restinta inter liaj piedoj
  dum li laboris kaj sub lia korpo dum li dormis, hejmeniris, razis sin, kaj
  preskaŭ ekdormis en sia bano, kvankam la akvo estis apenaŭ varmeta.</p>

  <p>Kun ia volupta krakado en la artikoj, li grimpis la ŝtuparon super la
  butiko de S-ro Charrington. Li estis laca, sed li ne dormis pli. Li
  malfermis la fenestron, flamigis la malpuran oleforneton, kaj surmetis
  kaldroneton da akvo por kafo. Julia venos baldaŭ: intertempe estas la
  libro. Li sidiĝis en la malfirma fotelo kaj malligis la rimenojn de la teko.</p>

  <p>Peza nigra volumo, diletante bindita, sen nomo kaj sen titolo sur la
  kovrilo. La presliteroj ankaŭ aspektis iomete neregulaj. La randoj de la
  paĝoj estis ĉifitaj kaj fragmentiĝis facile, kvazaŭ la libro jam trairis
  multajn manojn. La teksto sur la titolpaĝo legiĝis:</p>

  <p>LA TEORIO KAJ PRAKTIKADO DE
  OLIGARTKIA KOLEKTIVISMO</p>

  <p>de</p>

  <p>Emmanuel Goldstein</p>

  <p>Winston komencis legi:</p>

  <p>Ĉapitro I</p>

  <p>Senscio estas forto</p>

  <p>Tra la tuta registrita tempo, kaj verŝajne de la fino de la Neolitika
  Epoko, ekzistas tri specoj de homoj en la mondo: la Altaj, la Mezaj, kaj
  la Malaltaj. Ili estas subdividitaj multmaniere, ili havis sennombran
  kvanton da nomoj, kaj iliaj relativaj ampleksoj, kiel ankaŭ iliaj
  interrilatoj, varias de epoko al epoko: sed la esenca strukturo de la socio
  neniam ŝanĝiĝis. Eĉ post enormaj kaosoj kaj ŝajne neinversigeblaj
  ŝanĝoj, unu sola strukturo ĉiam reviviĝis, same kiel giroskopo ĉiam
  revenas al ekvilibro, negrave kiom foren ĝi estas puŝita laŭ unu aŭ alia
  direkto.</p>

  <p>La celoj de ĉi tiuj grupoj estas plene nekunagordigeblaj.</p>

  <p>...</p>

  <p>Winston ĉesis legadi, ĉefe por aprezi la fakton ke li ja legis,
  komforte kaj sekure. Li estis sola: neniu teleekrano, neniu orelo ĉe la
  ŝlosiltruo, neniu nervoza impulso transrigardeti sian ŝultron aŭ kovri la
  paĝon per sia mano. La dolĉa somera aero ludis ĉe lia vango. El ie tre
  for alflosis apenaŭ aŭdebla kriado de infanoj: en la ĉambro mem estis
  neniu sono escepte de la insekta voĉo de la horloĝo. Li komfortigis sin
  en la profundo de la fotelo kaj apogis siajn piedojn sur la fendro. Estis
  paradize, estis eterne. Subite, kiel oni kelkfoje faras pri libro pri kiu oni
  scias ke oni finfine legos kaj relegos ĉiun vorton, li malfermis ĝin ĉe alia
  paĝo kaj trovis sin ĉe Ĉapitro III. Li plu legis:</p>

  <p>Ĉapitro III</p>

  <p>Milito estas paco</p>

  <p>La dispartigo de la mondo en tri grandajn superŝtatojn estis evento
  kiu povis esti kaj efektive ja estis antaŭvidita antaŭ la mezo de la dudeka
  jarcento. Pro la ensorbiĝo de Eŭrope fare de Rusio kaj de la Brita
  Imperio fare de Usono, du el la tri ekzistantaj potencoj, Eŭrazio kaj
  Oceanio, jam en la praktiko ekzistis. La tria, Orientazio, aperis kiel
  sendependa unuaĵo nur post plia jardeko da konfuzita batalado. La
  limoj inter la tri superŝtatoj estas kelkloke arbitraj, kaj en aliaj lokoj ili
  fluktuas laŭ la militeventoj, sed ĝenerale ili sekvas geografiajn liniojn.
  Eŭrazio konsistas el la tuta norda parto de la Eŭropa kaj Azia tereno, de
  Portugalio al la Markolo Beringa. Oceanio konsistas el la Amerikoj, la
  Atlantikaj insuloj inkluzive de la Britaj Insuloj, Aŭstralazio, kaj la suda
  parto de Afriko. Orientazio, malpli granda ol la aliaj kaj kun malpli
  difinita okcidenta limo, konsistas el Ĉinio kaj la landoj sude de tiu, la
  Japanaj insuloj kaj granda sed fluktuanta parto de Manĉurio, Mongolio,
  kaj Tibeto.</p>

  <p>Kombinite unuforme aŭ alie, tiuj tri superŝtatoj estas por ĉiam
  militantaj inter si, kaj tiel estas jam de dudek kvin jaroj. La militado,
  tamen, ne plu estas la senespera, nuliga baraktado kia ĝi estis en la fruaj
  jardekoj de la dudeka jarcento. Ĝi estas militado kun limigitaj celoj inter
  batalantoj kiuj ne kapablas detrui unu la alian, havas nenian materian
  kaŭzon por sia batalado, kaj ne estas dividitaj per vere ideologia
  diferenco. Tio ne signifas ke aŭ la milita konduto, aŭ la reganta
  vidpunkto pri ĝi, fariĝis malpli sangonsoifa aŭ pli ĝentila. Male,
  milithisterio estas senĉesa kaj universala en ĉiuj landoj, kaj tiaj agoj kiaj
  seksperfortado, amasŝtelado, mortigado de infanoj, sklavigo de tutaj
  popoloj, kaj venĝagado kontraŭ kaptitoj, konsistanta eĉ el boligado kaj
  enterigado dum ili vivas, estas opiniataj normalaj, kaj, kiam ilin faras
  onia propra lando kaj ne la malamiko, laŭdindaj. Sed fizike la militado
  ampleksas tre malgrandajn nombrojn da homoj, plejparte
  multtrejnitajn specialistojn, kaj estigas relative malmulte da viktimoj.
  La batalado, kiam ĝi ja estiĝas, okazas ĉe la svagaj landlimoj kies
  pozicion povas nur malklare diveni la averaĝa homo, aŭ ĉirkaŭ la
  Flosantaj Fortikaĵoj kiuj gardas strategie gravajn lokojn sur la marvojoj.
  En la centroj de la civilizacio la milito signifas nenion pli ol senĉesan
  malmulton de konsumeblaj varoj, kaj sporadan kraŝon de raketbombo
  kiu pleje kaŭzas kelkdek mortojn. Efektive la militado ŝanĝis sian
  karakteron. Pli precize, la kialoj pro kiuj oni faras militadon ŝanĝis sian
  ordon de graveco. Motivoj kiuj jam ekzistis iomete en la grandaj militoj
  de la frua dudeka jarcento nun fariĝis ĉefaj kaj estas konscie rekonataj
  kaj plenumataj.</p>

  <p>Por kompreni la naturon de la aktuala milito — ĉar malgraŭ la
  regrupiĝado kiu okazas je kelkjaraj intervaloj, ĉiam temas pri unusama
  milito — oni devas unue kompreni ke ĝi malpovas fariĝi finita. Neniu el
  la tri superŝtatoj povus esti definitive konkerita eĉ de kombinaĵo de la
  aliaj du. Ili estas tro egale fortaj, kaj iliaj naturaj defendaĵoj estas tro
  fortikaj. Eŭrazion protektas ĝiaj vastaj terspacoj. Oceanion la larĝo de la
  Atlantiko kaj la Pacifiko. Orientazion la fekundo kaj laboremo de ĝiaj
  loĝantoj. Due, ne plu ekzistas, materie, io pribatalinda. Post la establiĝo
  de memsufiĉaj ekonomioj, en kiuj la produktado kaj la konsumado
  kongruas unu kun la alia, la penado akiri merkatojn, kio estis ĉefcelo de
  antaŭaj militoj, finiĝis; kaj la konkuro por akiri bazajn materialojn ne
  plu estas afero de vivo kaj morto. Ĉiuokaze, ĉiu el la tri superŝtatoj estas
  tiel vasta, ke ĝi povas akiri preskaŭ ĉiujn bezonatajn materialojn inter
  siaj propraj landlimoj. Rilate al militado pro rekte ekonomia celo: temas
  pri milito por laborantaro. Inter la landlimoj de la superŝtatoj, kaj ne
  daŭre posedata de iu el ili, kuŝas proksimuma kvarlateraĵo kun anguloj
  ĉe Tanĝero, Brazavilo, Darvino, kaj Hongkong. En ĝi estas proks.
  kvinono de la loĝantaro de la mondo. Por posedi tiujn dense loĝatajn
  regionojn, kaj la nordan glaciaron, la tri potencoj konstante baraktadas.
  Praktike, neniu potenco sola iam regas la tutan pridisputatan regionon.
  Partoj de ĝi konstante iras el unu paro da manoj en alian, kaj oportunoj
  ekkapti tiun aŭ alian fragmenton per subita perfidago diktas la senfinajn
  ŝanĝiĝojn de aliancoj.</p>

  <p>Ĉiuj pridisputataj teritorioj enhavas valorajn mineralojn, kaj kelkaj
  el ili disponigas gravaj vegetaĵajn produktojn; ekz. kaŭĉukon, kiun en pli
  malvarmaj klimatoj necesas sintezi per relative multekostaj metodoj.
  Sed plejgrave, ili enhavas senfundan rezervon da malmulte kosta
  laborantaro. Tiu potenco kiu regas ekvatoran Afrikon, aŭ la landojn de
  la Mezoriento, aŭ Sudhindion, aŭ la Indonezian Insularon, disponas
  ankaŭ pri la korpoj de dudekoj aŭ centoj da milionoj da
  malmultepagataj kaj fortelaborantaj servutuloj. La loĝantoj de tiuj
  regionoj, pli-malpli malkaŝe sklavigitaj, daŭre transiras de unu
  konkerinto al alia konikerinto, kaj estas eluzataj kvazaŭ tiom da karbo
  aŭ petrolo en la konkuro produkti pli da armiloj, por kapti pli da
  teritorio, por regi pli da laborantoj, por produkti pli da armiloj, por
  kapti pli da teritorio, por regi pli da laborantoj ktp. senfine. Oni notu ke
  la batalado neniam moviĝas preter la limojn de la pridisputataj
  regionoj. La landlimoj de Eŭrazio fluas tien kaj reen inter la baseno de
  Kongo kaj la norda bordo de Mediteraneo; la insulojn de Hinda Oceano
  konstante kaptas kaj rekaptas Oceanio aŭ Orientazio; en Mongolio la
  dividlinio inter Eŭrazio kaj Orientazio estas neniam stabila; ĉirkaŭ la
  Poluso ĉiuj tri potencoj pretendas enormajn teritoriojn kiuj efektive
  estas plejparte neloĝataj kaj neesploritaj: sed la ekvilibro de potenco
  ĉiam restas proksimume senŝancela, kaj la teritorio kiu konsistas la
  ĉefteron de ĉiu superŝtato ĉiam restas neminacita. Krome, la laboro de
  la ekspluataj popoloj ĉirkaŭ la Ekvatoro ne estas vere necesa por la
  ekonomio de la mondo. Ili aldonas neniom al la riĉo de la mondo, ĉar
  ĉio kion ili produktas estas uzata por militaj celoj, kaj la celo de
  militado estas ĉiam esti pli bone preparita por fari novan militon. Per
  sia laborado la sklavaj popoloj permesas ke la tempoj de senĉesa
  militado rapidiĝu. Sed se ili ne ekzistus, la strukturo de la monda socio,
  kaj la procedoj per kiuj ĝi konservas sin, ne estus esence malsama.</p>

  <p>La ĉefa celo de la moderna militado (konforme al la principoj de
  duoblapenso, tiun celon samtempe agnoskas kaj malagnoskas la
  direktantaj cerboj de la Interna Partio) estas eluzi la produktaĵojn de la
  maŝino sen plialtigi la ĝeneralan vivnivelon. Ekde la fino de la deknaŭa
  jarcento, ekzistas latenta problemo en la industriigita socio, pri kion
  fari per la surpluso da konsumvaroj. Nuntempe, kiam malmultaj homoj
  eĉ havas sufiĉon por manĝi, tiu problemo evidente ne urĝas, kaj povas
  esti ke ĝi ne fariĝus urĝa, eĉ se neniuj artefaritaj procedoj de detruado
  efikadis. La hodiaŭa mondo estas nuda malsata ĉifita loko kompare kun
  la mondo ekzistinta antaŭ 1914; des pli se komparate kun la imagata
  futuro kiun antaŭvidis la popolo de tiu periodo. En la frua dudeka
  jarcento, la antaŭvido al estonta socio nekredeble riĉa, ripozoplena,
  orda, kaj multefika — scintilanta kontraŭsepsa mondo el vitro kaj ŝtalo
  kaj neĝe blanka betono — estis parto de la konscio de preskaŭ ĉiu
  malanalfabetulo. La scienco kaj la teknologio evoluadis nekredeble
  rapide, kaj ŝajnis nature supozi ke ili por ĉiam evoluados. Tio ne okazis,
  parte pro la malriĉigo kaŭzita de longa serio da militoj kaj revolucioj,
  parte ĉar la scienca kaj teknologia progreso dependas de empiria
  pensado, kiu ne povas transvivi en plene organizita socio. Vidate kiel
  unuaĵo, la mondo estas pli primitiva hodiaŭ ol antaŭ kvindek jaroj.
  Certaj subevoluintaj regionoj ja progresis, kaj diversaj instrumentoj,
  ĉiam iel konektitaj kun militado kaj polica spionado, estiĝis, sed
  eksperimentado kaj inventado plejparte ĉesis, kaj la ruinaĵoj kaŭzitaj de
  la atoma milito en la milnaŭcentkvindekoj estas neniam plene riparitaj.
  Tamen la danĝeroj kiuj ekzistas nature en la maŝino ankoraŭ restas. De
  la momento kiam la maŝino unue aperis, fariĝis klare al ĉiuj pensemuloj
  ke la bezono je homa laboregado, kaj tial grandkvante la bezono je
  malegaleco de homoj, malaperis. Se oni utiligus la maŝinon intence por
  tiu celo, la malsato, la trolaboregado, la malpuro, la analfabeteco, kaj la
  malsanaro povus nuliĝi dum la paso de nur kelkaj generacioj. Kaj
  efektive, sen utiliĝi por ia celo tia, sed kvazaŭ aŭtomate — per la
  produktado de riĉo kiu kelkfoje neeviteble distribuiĝis — la maŝino ja
  multe altigis la vivnivelon de la averaĝa homo dum proksimume
  kvindekjara periodo je la fino de la deknaŭa kaj la komenco de la
  dudeka jarcentoj.</p>

  <p>Sed ankaŭ estis klare ke ĝenerala pligrandiĝo de la riĉo minacas
  okazigi la detruon — efektive, kelksence mem estas la detruo — de la
  hierarkia socio. En mondo en kiu ĉiuj laboras nelongajn horperiodojn,
  havas sufiĉe por manĝi, loĝas en domo kie estas banĉambro kaj fridujo,
  kaj posedas aŭtomobilon aŭ eĉ aviadilon, la plej videbla kaj eble eĉ plej
  grava formo de malegaleco jam estus malaperinta. Jam fariĝinte
  ĝenerala, la riĉo ne distingus. Estis eble, sendube, imagi socion en kiu la
  riĉo, kio signifas personajn posedaĵojn kaj lukson, estus egale
  distribuita, dum la regpovo restus en la manoj de malgranda privilegia
  kasto. Sed en la praktiko tia socio ne restus longe stabila. Ĉar se la
  liberan tempon kaj la sekurecon ĝuus ĉiuj homoj egale, la granda amaso
  da homoj kiuj normale estas stultigitaj de malriĉo fariĝus malanalfabeta
  kaj komencus pensi por si mem; kaj farinte tion, ili pli-malpli frue
  konsciiĝus ke la privilegia minoritato ne plu havas funkcion, kaj ili
  forbalaus ĝin. Por ekzisti longatempe, hierarkia socio eblus nur surbaze
  de malriĉo kaj senscio. Reiri al la agrikultura pasinteco, kiel revis kelkaj
  pensuloj ĉirkaŭ la komenco de la dudeka jarcento, ne estis praktika
  solvo. Ĝi konfliktis kun la tendenco celanta mekanizadon, kiu jam
  fariĝis preskaŭ insinkta tra preskaŭ la tuta mondo; kaj krome, ĉiu lando
  kiu restus industrie malavangarda estus milite senhelpa kaj neeviteble
  estus dominata, rekte aŭ nerekte, de siaj pli progresintaj rivaloj.</p>

  <p>Nek estis kontentiga solvo, ke oni daŭrigadus la malriĉecon de la
  homamasoj per limigo de la produktado de varoj. Tio okazis grandparte
  dum la fina fazo de la kapitalismo, proksimume inter 1920 kaj 1940.</p>

  <p>Oni permesis ke la ekonomio de multaj landoj stagniĝu, multaj agroj ne
  plu estis kultivataj, oni ne pliigis la kvanton da kapital-ekipaĵoj, oni
  malebligis la laboradon de grandaj amasoj de la popolo kaj ebligis
  duonvivadon por ili per Ŝtata filantropio. Sed ankaŭ tio sekvigis
  malforton militistan, kaj ĉar la mankoj kiujn ĝi devigis estis evidente
  nenecesaj, ĝi neevitebligis opozicion. La problemo estis: kiel daŭrigi la
  ruliĝadon de la radoj de la industrio sen pligrandi la realan riĉon de la
  mondo. Varoj estas produktendaj, sed necesas ke ili ne estu distribuataj.
  Kaj en la praktiko la sola metodo efektivigi tion estis per senĉesa
  militado.</p>

  <p>La esenco de militado estas detruado, ne nepre la detruado de
  homoj, sed de la produktoj de la homa laborado. La militado estas
  metodo disfrakasi, aŭ vaporigi en la stratosferon, aŭ subakvigi en la
  profundon de la maro, materialojn kiuj alie estus utiligeblaj por tro
  komfortigi la homamasojn, kaj sekve, dum la paso de la tempo,
  trointeligentigi ilin. Eĉ kiam la militiloj ne estas efektive detruataj, ilia
  fabrikiĝo restas oportuna metodo uzadi laboradon sen produkti ion
  konsumeblan. Flosanta Fortikaĵo, ekzemple, necesigis laboron kiu
  povus konstrui plurcent kargoŝipojn. Finfine ĝi estas detruita ĉar
  eksmoda, sen iam venigi al iu ajn materialan valoron, kaj per pli da
  enorma laborado nova Flosanta Fortikaĵo estas konstruata. Principe, la
  subteno de la militado estas ĉiam planita tiel ke ĝi konsumas ĉiun
  ekscesaĵon kiu povus ekzisti post la plenumiĝo de la plej elementaj
  bezonoj de la loĝantaro. En la praktiko oni ĉiam nesufiĉe antaŭtaksas la
  bezonojn de la popolo, kaj rezulte estas konstanta nesufiĉo de la
  vivnecesaĵoj, sed oni opinias tion avantaĝo. Oni intence planas ke eĉ la
  favorataj grupoj restu proksime al mankhavo, ĉar ĝenerala mankostato
  pligrandigas la gravecon de malgrandaj privilegioj kaj tiel pligrandigas
  la distingojn inter la grupoj. Laŭ la normoj de la frua dudeka jarcento,
  eĉ membro de la Interna Partio vivas preskaŭ mankhavan, laboroplenan
  specon de vivo. Tamen, la malmultaj luksaĵoj kiujn li ja ricevas: lia
  granda bone meblita aprtamento, la pli fajna karaktero de liaj vestaĵoj,
  la pli bona kvalito de liaj manĝaĵoj kaj trinkaĵoj kaj tabako, liaj du aŭ tri
  servistoj, lia privata aŭtomobilo aŭ helikoptero — metas lin en alian
  mondon ol tiu de membro de la Ekstera Partio, kaj la membroj de la
  Ekstera Partio havas similan avantaĝon kompare kun la subpremataj
  amasoj kiujn ni nomas “la proloj”. La etoso de la socio estas tiu de
  sieĝata civito, kie posedi pecon da ĉevalviandaĵo distingas inter riĉo kaj
  malriĉo. Kaj samtempe, la konscio ke oni militadas, kaj tial ekzistas
  danĝero, ŝajnigas ke transdoni la tutan potencon al malgranda kasto
  estas natura, neevitebla kondiĉo por transvivi.</p>

  <p>Kiel oni vidas, la militado efektivigas la necesan detruadon, sed
  efektivigas ĝin laŭ psikologie akceptebla maniero. Principe, estus tute
  simple malŝpari la superfluan laboron de la mondo per la konstruado
  de temploj kaj piramidoj, per fosado de truoj kaj ilia replenigado, aŭ eĉ
  per produktado de vastaj kvantoj da varoj kaj poste ilia bruligado. Sed
  tio provizus nur la ekonomian kaj ne la emocian bazon por hierarkia
  socio. Kio gravas ĉirilate ne estas la sentoj de la homamasoj, kies
  vidpunkto estas malgrava, kondiĉe ke ili plu regule laboradas, sed la
  sentoj de la Partio mem. Eĉ la plej humila Partiano devas esti
  kompetenta, laborema, eĉ (mallarĝe) inteligenta, sed ankaŭ necesas ke
  li estu kredema kaj senscia fanatikulo kies ĉefaj humoroj estas timo,
  malamo, adorado, kaj orgieca triumfo. Alivorte, necesas ke li havu
  menson konvenan por stato de militado. Ne gravas ĉu la militado
  efektive okazas, kaj, ĉar neniu definitiva venko eblas, ne gravas ĉu la
  militado progresas bone aŭ malbone. Necesas nur ke ekzistu stato de
  militado. La dispartigo de la inteligento, kiun la Partio postulas de siaj
  membroj, kaj kiu estas pli facile efektivigata en milita medio, estas nun
  preskaŭ universala, sed ju pli alten en la hierarkio oni iras, des pli
  intensa ĝi fariĝas. Ĝuste en la Interna Partio la milithisterio kaj malamo
  je la malamiko estas plej fortaj. Kiel administraciisto, ofte necesas ke
  membro de la Interna Partio sciu ke tiu aŭ alia ero da militinformo
  estas malvera, kaj li ofte konscias ke la tuta milito estas falsa kaj aŭ ne
  okazas, aŭ efektiviĝas por celoj tute malaj al la deklaritaj celoj: sed tia
  scio estas facile neŭtraligata per la tekniko de duoblapenso. Intertempe,
  neniu membro de la Interna Partio lasas ŝanceliĝi eĉ dum momento
  sian mistikan kredon ke la milito vere estas reala, kaj ke ĝi nepre finiĝos
  per venko, kun Oceanio sendispute rekonata kiel la mastro de la tuta
  mondo.</p>

  <p>Ĉiuj membroj de la Interna Partio dogmeme kredas tiun estontan
  venkon. Ĝi estos efektivigebla aŭ per iom-post-ioma akirado de pli kaj
  pli da teritorio, tiel ke la potenco fariĝas plejsupera, aŭ per la eltrovo de
  ia nova kaj nekontraŭebla armilo. La serĉado je novaj armiloj daŭras
  senĉese, kaj estas unu el la tre malmultaj restantaj agadoj en kiuj la
  inventema aŭ imagema menso povas trovi lokon. En Oceanio
  nuntempe, la Scienco, laŭ la malnova signifo, preskaŭ ĉesis ekzisti. En la
  Novparolo ne ekzistas vorto por “Scienco”. La empiria pensmetodo, sur
  kiu la tuta scienca sukceso de la pasinteco estis bazita, estas kontraŭa al
  la plej fundamentaj principoj de Engsoco. Kaj eĉ la teknologia progreso
  okazas nur kiam ĝiaj produktoj estas iel utilaj por malpliigi la liberecon
  de la homoj. Rilate al ĉiuj utilaj artoj, la mondo aŭ stagnas aŭ
  malprogresas. La kampoj estas kultivataj per ĉevaltirataj plugiloj, dum
  la librojn verkas maŝinoj. Sed rilate al absolute gravaj aferoj — tio estas,
  en la praktiko, la militado kaj policspionado — la empiria vidpunkto
  estas ankoraŭ kuraĝigata, aŭ almenaŭ tolerata. La du celoj de la Partio
  estas konkeri la tutan surfacon de la tero kaj estingi unufoje por ĉiam la
  eblon sendepende pensi. Tial ekzistas du grandaj problemoj kiujn la
  Partio strebas solvi. Unu estis trovi, kontraŭ lia volo, kion pensas alia
  homo; kaj la alia estas kiel mortigi plurcent milionojn da homoj dum
  nur kelkaj sekundoj sen ke ili estus antaŭe avertitaj. Se scienca
  reserĉado plu ekzistas, jen ĝia temo. La aktuala sciencisto estas aŭ
  mikso de psikologo kaj inkvizitoro, kiu studas plej reale ĝisfunde la
  signifojn de vizaĝmienoj, gestoj, kaj voĉtonoj, kaj provas la veron
  produktantaj efektoj de drogoj, ŝokterapio, hipnoto, kaj fizika torturo;
  aŭ li estas kemiisto, fizikisto, aŭ biologo kiun interesas nur tiuj partoj de
  lia speciala fako kiuj koncernas la mortigadon. En la vastaj laboratorioj
  de la Ministrejo de la Paco, kaj en la eksperimentostacioj kaŝitaj en la
  Brazilaj arbaroj, aŭ en la Aŭstralia dezerto, la teamoj de ekspertoj
  nelacigeble laboradas. Kelkaj sin okupas simple per planado de la
  logistikoj de estontaj militoj; aliaj elpensas ĉiam pli grandajn
  raketbombojn; ĉiam pli potencajn eksplodilojn, kaj ĉiam pli
  nepenetreblajn protektokovraĵojn; aliaj serĉas novajn kaj pli mortigajn
  gasojn, aŭ solveblajn venenojn kapablajn produktiĝi tiomkvante ke ili
  povas detrui la vegetaĵaron de tutaj kontinentoj, aŭ specojn de
  malsanoĝermoj imunaj kontraŭ ĉiaj eblaj antibiotikaĵoj; aliaj strebas
  produkti veturilon kiu povos bori vojon sub la tero kvazaŭ submara
  ŝipo sub la akvo, aŭ aviadilon tiel sendependan de sia bazo kiel velŝipo;
  aliaj esploras eĉ malpli verŝajnajn eblojn, ekzemple fokusi la sunradiojn
  tra lensoj pendigitaj milojn da kilometroj for en la spaco, aŭ produkti
  artefaritajn tertremojn kaj cunamojn per utiligado de la varmego de la
  centro de la tero.</p>

  <p>Sed neniu el tiuj projektoj iam ajn eĉ proksimiĝas al efektiviĝo, kaj
  neniu el la tri superŝtatoj iam grave antaŭeniras pli ol la aliaj. Pli
  rimarkinde estas ke ĉiuj tri posedas atombombojn, kiuj estas armilo
  multe pli potenca ol kiu ajn trovebla per la aktuala reserĉado. Kvankam
  la Partio, laŭ sia kutimo, pretendas mem esti inventinta ĝin,
  atombomboj unue aperis jam en la milnaŭcenkvardekaj jaroj, kaj estis
  uzitaj grandskale proksimume dek jarojn poste. Tiam plurcent bomboj
  estis faligitaj sur industricentrojn, precipe en Eŭropa Rusio, Okcidenta
  Eŭropo, kaj Norda Ameriko. La efekto konvinkis la regantajn grupojn
  en ĉiuj landoj ke kelkaj pliaj atombomboj okazigus la finon de la
  organizita socio, kaj tiel la finon de ilia propra regado. Post tiam,
  kvankam oni neniam faris formalan interkonsenton nek eĉ sugestis
  tion, neniuj bomboj pli estis faligitaj. Ĉiuj tri potencoj nur plu
  produktadas atombombojn kaj konservas ilin por decida oportuno kiu,
  laŭ la kredo de ĉiuj, venos pli-malpli frue. Kaj intertempe la arto militi
  restas preskaŭ senŝanĝa de tridek aŭ kvardek jaroj. Helikopteroj estas
  pli uzataj ol antaŭe, bombaviadilojn anstataŭas sinpelantaj projektiloj,
  kaj la fragila movebla batalŝipo anstataŭiĝis per la preskaŭ
  nesubakvigebla Flosanta Fortikaĵo; sed alie estis malmulta evoluo. La
  tanko, la submara ŝipo, la torpedo, la mitralo, eĉ la mitraleto kaj la
  grenado estas plu uzataj. Kaj malgraŭ la senfinaj buĉadoj raportataj de
  la ĵurnaloj kaj per la teleekranoj, la senesperaj bataloj de pli fruaj
  militoj, kiam centmiloj aŭ eĉ milionoj da homoj estis mortigitaj dum
  nur manpleno da semajnoj, neniam ripetiĝis.</p>

  <p>Neniu el la tri superŝtatoj eĉ provas manovron kiu riskas seriozan
  malvenkon. Kiam granda operacio estas entreprenata, kutime temas pri
  surprizatako kontraŭ aliancano. La strategio uzata de ĉiuj tri potencoj,
  aŭ kiun ili al si mem kredigas esti uzata, estas sama. La plano estas, per
  kombinaĵo de batalado, marĉandado, kaj ĝustatempaj perfidaj agoj, akiri
  ringon de bazoj tute ĉirkaŭantan unu el la rivalaj ŝtatoj, kaj poste
  subskribi packontrakton kun tiu rivalo kaj resti pacema dum tiom da
  jaroj ke ĉia suspekto ekdormos. Dum tiu periodo raketoj ŝarĝitaj per
  atombomboj estas pretigeblaj ĉe ĉiuj strategiaj lokoj; fine ili ĉiuj estos
  samtempe elsenditaj, kun efektoj tiel detruaj ke ĉia kontraŭbatalo estos
  neebla. Tiam estos la ĝusta tempo por subskribi amikectraktaton kun la
  restanta mondpotenco, prepare por plia atako. Apenaŭ necesas diri ke
  tiu plano estas nur revo, neniel realigebla. Krome, neniom da batalado
  okazas iam ajn, escepte de en la pridisputataj regionoj ĉirkaŭ la
  Ekvatoro kaj la Poluso: oni neniam entreprenas invadi la teritorion de
  malamiko. Tio klarigas la fakton ke en kelkaj lokoj la limoj inter la
  superŝtatoj estas arbitraj. Ekzemple, Eŭrazio povus facile konkeri la
  Britajn Insulojn, kiuj geografie estas parto de Eŭropo; aŭ, aliflanke,
  estus eble ke Oceanio povus puŝi sian limon ĝis la Rejno aŭ eĉ la
  Vistulo. Sed tio malrespektus la principon, akceptatan de ĉiuj partioj
  kvankam neniam formale, de kultura integreco. Se Oceanio konkerus la
  regionojn iam konatajn kiel Francio kaj Germanio, necesus aŭ ekstermi
  la loĝantojn, fizike tre malfacila tasko, aŭ asmili proksimume cent
  milionojn da loĝantoj kiuj, rilate al teknologia evoluo, estas
  proksimume samnivelaj kiel Oceanio. La problemo samas por ĉiuj tri
  superŝtatoj. Estas absolute necese por ilia strukturo, ke estu nenia
  kontakto kun alilanduloj, escepte de, tre limigite, militkaptitoj kaj
  negraj sklavoj. Eĉ la oficiala aliancano de la nuna momento estas ĉiam
  rigardata suspektoplene. Escepte de militkaptitoj, la averaĝa civitano de
  Oceanio neniam vidas civitanon de aŭ Eŭrazio aŭ Orientazio, kaj estas
  al li malpermesate povoscii fremdajn lingvojn. Se kontakto kun
  fremduloj estus permesata, li ektrovus ke ili estas uloj similaj al li mem,
  kaj ke la plejparto de tio kio estis dirita al li estas mensogoj. La sigelita
  mondo en kiu li loĝas estus rompita, kaj la timo, malamo, kaj
  sinpravigo, de kiuj dependas lia emocia stato, povus forvaporiĝi. Tial
  estas komprenate ĉiuflanke ke negrave kiom ofte Persio, Egiptio, aŭ
  Javo, aŭ Cejlono, refariĝos posedaĵoj de aliaj manoj, neniam io krom
  bomboj transiru la ĉefajn landlimojn.</p>

  <p>Sub tio kuŝas fakto neniam voĉigata, sed silente komprenata kaj
  utiligata: nome, ke la vivkondiĉoj en ĉiuj tri superŝtatoj estas efektive
  tre similaj. En Oceanio oni nomas la aktualan filozofion “Engsoco”, en
  Eŭrazio oni nomas ĝin “Novbolŝevismo”, kaj en Orientazio oni uzas
  Ĉinan nomon kutime tradukatan “Mortonadoro”, sed eble pli ĝuste
  tradukata “Memon-nuligo”. Al la Oceaniano ne estas permesate scii ion
  ajn el la kredoj de la aliaj du filozofioj, sed li estas instruata malestimi
  ilin kiel barbarajn atencojn kontraŭ la moraleco kaj la prudento.
  Efektive, la tri filozofioj estas apenaŭ distingeblaj, kaj la sociaj sistemoj
  kiujn ili subtenas estas tute ne distingeblaj. Ĉie estas sama piramida
  strukturo, sama adorado je duondia estro, sama ekonomio ekzistanta
  apud kaj por senĉesa militado. Estas klare ke la tri superŝtatoj ne nur ne
  povas konkuri unu la alian, sed estus neniel avantaĝe por ili fari tion.
  Tute male, dum ili interkonfliktadas, ili subtenas unu la alian, samkiel
  tri maizspikoj. Kaj, kiel kutime, la regantaroj de ĉiuj tri potencoj
  samtempe konscias kaj ne konscias kion ili faras. Iliaj vivoj estas
  dediĉataj al mondkonkero, sed ili ankaŭ scias ke necesas ke la milito
  daŭru por ĉiam kaj sen venko. Intertempe la fakto ke konkero ne eblas
  ebligas la neadon al la realo, kio estas la speciala karaktero de Engsoco
  kaj ĝiaj rivalaj penssistemoj. Ĉi tie necesas ripeti tion kio jam estis
  dirita: ke fariĝinte daŭra, la militado fundamente ŝanĝis sian
  karakteron.</p>

  <p>Dum antaŭaj epokoj, milito, preskaŭ laŭdifine, estis io kio pli-
  malpli frue finiĝis, kutime per neneebla venko aŭ malvenko. Ankaŭ
  dum la pasinteco, la milito estis unu el la ĉefaj instrumentoj per kiuj la
  homaj socioj estis daŭre kontaktigataj kun la fizika realo. Ĉiuj regantoj
  en ĉiuj epokoj penis trudi falsan komprenon pri la mondo al siaj
  sekvantoj, sed ili ne povis toleri ian iluzion kiu malfaciligus militadan
  efikecon. Dum malvenko signifis perdi sendependecon, aŭ alian
  rezulton kutime opiniatan nedezirinda, la defendoj kontraŭ venkiĝo
  devis esti seriozaj. Fizikaj faktoj ne estis ignoreblaj. En filozofio, aŭ
  religio, aŭ etiko, aŭ politiko, povas esti ke du plus du egalas al kvin, sed
  kiam oni planas pafilon aŭ aviadilon ili devas egali al kvar. Senefikaj
  naciaj ĉiam estis pli-malpli frue konkeritaj. Krome, por esti efika
  necesis povi lerni de la pasinteco, kio signifis posedi plejparte ĝustan
  scion pri kio okazis dum la pasinteco. La ĵurnaloj kaj historilibroj estis,
  kompreneble, ĉiam unuvidaj kaj tendencaj, sed falsado tia kia okazas
  nuntempe estus neebla. La militado estis fidinda protekto por
  malfrenezo, kaj koncerne la regantajn klasojn, ĝi estis verŝajne la plej
  grava protekto. Kiam militoj povas sukcesi aŭ malsukcesi, neniu reganta
  klaso povus esti plene senrespondeca. Sed kiam la militato fariĝas vere
  senfina, ĝi ankaŭ ĉesas esti danĝera. La teknika progreso povas ĉesi kaj
  la plej palpeblaj faktoj povas esti neataj aŭ ignorataj. Kiel ni vidis,
  reserĉadoj kiujn oni povus nomi sciencaj plu ekzistas cele al militado,
  sed ili estas esence speco de revado, kaj ilia malsukceso doni rezultojn
  estas negrava. Nenio estas kompetenta en Oceanio escepte de la
  Penspolico. Ĉar ĉiu el la tri superŝtatoj estas nekonkerebla, ĉiu el ili en
  la praktiko estas aparta universo en kiu preskaŭ ĉia misformita pensado
  estas sekure efektivigata. La realeco nur sentigas sian premon per la
  ĉiutagaj bezonaĵoj — la bezono manĝi kaj trinki, esti ŝirmata kaj
  vestata, eviti engluton de veneno aŭ paŝadon el altegetaĝaj fenestroj,
  k.s. Inter la vivo kaj la morto, kaj inter korpa plezuro kaj korpa doloro,
  ankoraŭ ekzistas distingo, sed nenio plia. Detranĉite for de kontakto
  kun la ekstera mondo, kaj kun la pasinteco, la civitano de Oceanio estas
  kiel homo en la interstela spaco, kiu tute ne povas scii kiu direkto iras
  supren kaj kiu malsupren. La regantoj de tia ŝtato estas absolutaj,
  malsimile al la Faraonoj aŭ la Cezaroj. Por ili estas necese malebligi
  tiomgrandan mortadon de la civitanoj pro malsato kiom estus ĝena, kaj
  ankaŭ necesas ke ili restu sur la sama malalta nivelo de militada tekniko
  kiel iliaj rivaloj; sed atinginte tiun minimumon, ili povas tordi la realon
  laŭ kiu ajn dezirata formo.</p>

  <p>La milito, sekve, se ni taksas ĝin laŭ la normoj de antaŭaj militoj,
  estas nur falsaĵo. Ĝi similas al la bataloj inter certaj paŝtobestoj kies
  kornoj estas je tia angulo ke ili ne kapablas vundi unu la alian. Sed
  kvankam ĝi estas malreala, ĝi ne estas sensignifa. Ĝi neniigas la
  superfluon de konsumvaroj, kaj ĝi helpas konservi la specialan mensan
  etoson bezonatan de hierarkia socio. La milito, kiel estas kompreneble,
  estas nuntempe nur interna afero. Dum la pasinteco, la regantaj grupoj
  de ĉiuj landoj, kvankam ili eble rekonis sian komunan intereson kaj tial
  limigis la militodetruadon, vere batalis unu kontraŭ alia, kaj la venkinto
  ĉiam disrabis la venkiton. En nia propra epoko ili tute ne batalas inter
  si. La militon ĉiu reganta grupo okazigas kontraŭ siaj propraj regatoj,
  kaj la celo de la milito ne estas konkeri aŭ nekonkerigi teritorion, sed
  restigi senŝanĝa la strukturon de la socio. La vorto “milito” mem, sekve,
  fariĝis miskompreniga. Verŝajne estus ĝuste diri ke fariĝinte senfina la
  militado ĉesis ekzisti. La speciala premo kiun ĝi havis sur homojn inter
  la Neolitika Epoko kaj la frua dudeka jarcento malaperis kaj anstataŭiĝis
  per io tute diferenca. La efekto estus pli-malpli sama se la tri
  superŝtatoj, anstataŭ militi unu kontraŭ alia, akceptus vivi en senĉesa
  paco, ĉiu izolita en siaj propraj landlimoj. Ĉar tiuokaze ĉiu ankoraŭ
  estus memsufiĉa universo, por ĉiam libera de la sobriga influo de
  ekstera danĝero. Paco kiu estus vere senfina estus sama kiel senfina
  milito. Tio — kvankam la grandega plejparto de Partianoj komprenas
  ĝin nur malpli profunde — estas la interna senco de la Partia slogano:
  <em>Milito estas Paco</em>.</p>

  <p>Winston ĉesis legi dum momento. Ie tre for raketbombo tondris.
  La paradiza sento ke li estas sola kun la malpermesita libro, en ĉambro
  sen teleekrano, ankoraŭ daŭris. Soleco kaj seklureco estis korpaj sentoj,
  iel miksitaj kun la laco de lia korpo, la moleco de la seĝo, la tuŝo de la
  febla venteto el la fenestro kiu trafis lian vangon. La libro fascinis lin,
  aŭ, pli ĝuste, ĝi repacigis lin. Unusence, ĝi diris al li nenion novan, sed
  parte tial ĝi estis alloga. Ĝi diris kion li dirus, se li kapablus ordigi siajn
  senorganizajn pensojn. Ĝi estis produktaĵo de menso simila al lia, sed
  enorme pli forta, pli sistema, malpli timoplena. La plej bonaj libroj, li
  perceptis, estas tiuj kiuj diras al vi tion kion vi jam scias. Li estis ĵus
  reirinta al Ĉapitro I kiam li aŭdis la paŝojn de Julia sur la ŝtuparo kaj
  ekstaris el sia seĝo por renkonti ŝin. Ŝi faligis sian brunan
  instrumentosakon sur la plankon kaj ĵetis sin en liajn brakojn. Jam de
  pli ol semajno ili ne vidis unu la alian.</p>

  <p>“Mi havas la libron,” li diris dum ili disapartigis sin.</p>

  <p>“Ho, vi havas ĝin? Bone,” ŝi diris sen multa interesiĝo, kaj preskaŭ
  tuj surgenuiĝis apud la oleforno por prepari kafon.</p>

  <p>Ili ne parolis denove pri la temo ĝis kiam ili jam estis en la lito
  duonan horon. La vespero estis ĝuste sufiĉe malvarmeta por agrabligi la
  surtiron de la kovraĵo. El sube venis la familiara sono de kantado kaj de
  la skrapado de botoj sur la pavimŝtonoj. La forta ruĝbraka virino kiun
  Winston vidis tie dum sia unua vizito estis preskaŭ meblo en la korto.
  Ŝajne ne ekzistis horo da taglumo dum kiu ŝi ne marŝadis tien kaj reen
  inter la lavkuvo kaj la sekigoŝnuro, alterne plenigante la buŝon per
  vestopinĉiloj kaj ekkantante plenforte. Julia jam komfortigis sin sur sia
  flanko kaj aspektis jam esti tuj dormonta. Li etendis manon por la libro,
  kiu kuŝis sur la planko, kaj sidiĝis kontraŭ la litobreto.</p>

  <p>“Ni devas legi ĝin,” li diris. “Vi ankaŭ. Ĉiuj membroj de la Frataro
  devas legi ĝin.”</p>

  <p>“Vi legu ĝin,” ŝi diris, kun la okuloj fermitaj. “Laŭtlegu ĝin. Estas
  plej bone tiel. Tiel vi povos ekspliki ĝin al mi, dum vi legos.”</p>

  <p>La indikiloj de la horloĝo montris al ses, t.e. dekok. Restis tri-kvar
  horoj por ili. Li apogis la libron per siaj genuoj kaj komencis legi:</p>

  <p>Ĉapitro I</p>

  <p>Senscio estas forto</p>

  <p>Tra la tuta registrita tempo, kaj verŝajne de la fino de la Neolitika
  Epoko, ekzistas tri specoj de homoj en la mondo: la Altaj, la Mezaj, kaj
  la Malaltaj. Ili estas subdividitaj multmaniere, ili havis sennombran
  kvanton da nomoj, kaj iliaj relativaj ampleksoj, kiel ankaŭ iliaj
  interrilatoj, varias de epoko al epoko: sed la esenca strukturo de la socio
  neniam ŝanĝiĝis. Eĉ post enormaj kaosoj kaj ŝajne neinversigeblaj
  ŝanĝoj, unu sola strukturo ĉiam reviviĝis, same kiel giroskopo ĉiam
  revenas al ekvilibro, negrave kiom foren ĝi estas puŝita laŭ unu aŭ alia
  direkto.</p>

  <p>“Julia, ĉu vi estas veka?” diris Winston.</p>

  <p>“Jes, karulo, mi aŭskultas. Plulegu. Estas mirinde.”</p>

  <p>La celoj de ĉi tiuj grupoj estas plene nekunagordigeblaj. La celo de
  la Alta estas resti kie ĝi estas. La celo de la Meza estas interŝanĝi sian
  pozicion kun la Alta. La celo de la Malalta, kiam ĝi havas celon — ĉar
  ĉiame karakterizas la Malaltulojn ke ili estas tiom premataj de
  laboregado ke ili apenaŭ pli ol intermite konscias pri io ekster la ĉiutaga
  vivo — estas abolicii ĉiujn distingojn kaj krei socion en kiu ĉiuj homoj
  estas egalaj. Tiel, tra la tuta historio okazas baraktado kiu estas
  senŝanĝa rilate al sia ĉefa karaktero, kaj kiu reokazas ĉiam denove. Dum
  longaj periodoj ŝajnas ke la Alta estas sekure plenpotenca, sed pli-
  malpli frue ĉiam venas momento kiam ili aŭ perdas sian sinfidon aŭ
  sian kapablon efike regi, aŭ ambaŭ. Tiam ilin faligas la Meza, kiu
  aliancigas la Malaltan pretekstante al ili ke ili batalas por libereco kaj
  justeco. Tuj kiam ili atingas sian celon, la Meza reĵetas la Malaltan en
  ĝian antaŭan servutulan pozicion, kaj mem fariĝas la Alta. Baldaŭ nova
  Meza grupo apartiĝas de unu el la aliaj grupoj, aŭ de ambaŭ, kaj la
  baraktado rekomenciĝas. El la tri grupoj, nur la Malalta neniam eĉ
  provizore atingas sian celon. Estus troige se oni dirus ke dum la tuta
  historio tute ne estis materia progreso. Eĉ nuntempe, dum periodo de
  malprogreso, la averaĝa homo estas korpe pli bonstanta ol antaŭ kelkaj
  jarcentoj. Sed neniu progreso rilate al riĉo, neniu mildiĝo de la moroj,
  neniu reformo aŭ revolucio iam pliproksimigis je eĉ unu milimetro la
  egalecon de la homaro. Laŭ la vidpunkto de la Malalta, neniu historia
  ŝanĝo iam signifis pli ol ŝanĝon de la nomo de la mastroj.</p>

  <p>En la malfrua parto de la deknaŭa jarcento la reokazado de ĉi tiu
  fenomeno fariĝis evidenta al multaj observantoj. Ekaperis skoloj de
  pensuloj kiuj interpretis la historion kiel ciklan procedon kaj pretendis
  montri ke malegaleco estas neŝanĝebla leĝo de la homa vivo. Tiu
  doktrino, kompreneble, ĉiam havis kredantojn, sed en la maniero per
  kiu oni nun aperigis ĝin estis grava ŝanĝo. Antaŭe, la bezono je
  hierarkia formo de la socio estis doktrino precipe de la Alta. Ĝin
  predikis reĝoj kaj aristokratoj kaj la pastroj, juristoj, kaj aliaj kiuj estis
  parazitoj de tiuj, kaj kutime oni mildigis ĝin per promesoj pri
  kompensoj en la imagata posttomba mondo. La Meza, dum ĝi strebis
  potenciĝi, ĉiam utiligadis tiajn terminojn kiaj libereco, justeco, kaj
  frateco. Nun, tamen, la koncepton pri la interhoma frateco komencis
  atenci personoj kiuj ankoraŭ ne estis regantoj sed nur esperis ekregi
  post nelonge. Antaŭe, la Meza revoluciadis sub la standardo de egaleco,
  kaj poste establis novan tiranion tuj kiam la malnova estis nuligita. La
  novaj Mezaj grupoj, en la praktiko, jam antaŭanoncis sian tiranion. La
  Socialismo, teorio aperinta en la frua parto de la deknaŭa jarcento, kaj
  kiu estis la lasta ero en pensoĉeno kiu etendiĝis malantaŭen ĝis la
  sklavribeloj antikvaj, ankoraŭ estis infektita de la Utopiismo de antaŭaj
  epokoj. Sed en ĉiu varianto de Socialismo kiu aperis ekde ĉirkaŭ 1900,
  la celo establi liberecon kaj egalecon konstante estis pli malkaŝe
  forlasita. La novaj movadoj aperintaj en la mezaj jaroj de la jarcento,
  Engsoco en Oceanio, Novbolŝevismo en Eŭrazio, Mortonadoro, kiel oni
  kutime nomas ĝin, en Orientazio, havis konscian celon daŭrigi
  malliberecon kaj malegalecon. Tiuj novaj movadoj, kompreneble,
  originis en la malnovaj kaj kutimis konservi iliajn nomojn kaj pretendis
  akcepti ilian ideologion. Sed la celo de ili ĉiuj estis haltigi la progreson
  kaj glaciigi la historion je elektita momento. La familiara balanciĝo de la
  pendolo devus unu fojon pli okazi, kaj tiam ekhalti. Kiel kutime, la
  Altan devos forigi la Meza, kiu tiam fariĝos la Alta; sed ĉifoje, per
  konscia strategio, la Alta kapablos por ĉiam gardi sian pozicion.</p>

  <p>La novaj doktrinoj aperis parte pro la akumuliĝo de scio pri la
  historio, kaj la kresko de sento pri historio, kiu apenaŭ ekzistis antaŭ la
  deknaŭa jarcento. La cikla moviĝo de la historio estis nun komprenebla,
  aŭ tiel ŝajnis; kaj se ĝi estas komprenebla, sekve ĝi estas ŝanĝebla. Sed la
  ĉefa subkuŝanta kaŭzo estis ke, jam en la komenco de la dudeka
  jarcento, la egaleco de homoj fariĝis teknike ebla. Ankoraŭ restis vere
  ke la homoj ne estas egalaj rilate al siaj naturaj talentoj, kaj ke funkcioj
  devis esti specialigataj laŭ manieroj kiuj favoras kelkajn individuojn
  kontraŭ aliaj; sed ne plu ekzistis vera bezono je klasdistingoj aŭ je
  grandaj diferencoj de riĉeco. Malegaleco estis la prezo de civiliziĝo.
  Tamen, kiam evoluis maŝinproduktato, la afero ŝanĝiĝis. Eĉ kvankam
  ankoraŭ necesis ke homoj faru diversajn specojn de laboro, ne plu
  necesis ke ili vivu laŭ diversaj sociaj aŭ ekonomiaj niveloj. Tial, laŭ la
  vidpunkto de la grupoj kiuj estis tuj ekprenontaj potencon, la homa
  egaleco ne plu estas alstrebenda celo, sed danĝero evitenda. En pli
  primitivaj epokoj, kiam justa kaj paca socio estis efektive malebla, estis
  relative facile kredi ĝin. La koncepto pri tera paradizo, en kiu oni
  kunvivos sen laboregado, hantis la homan imagon dum miloj da jaroj.
  Kaj tia koncepto sukcesis iom regi eĉ en grupoj kiuj efektive profitis per
  ĉiu historia ŝanĝo. La heredintoj de la Franca, Angla, kaj Usona
  revolucioj parte kredis siajn proprajn frazojn pri la rajtoj de la homo,
  libera parolado, egaleco antaŭ la leĝo, k.s., kaj eĉ permesis sian
  konduton esti iom influata de ili. Sed jam en la kvara jardeko de la
  dudeka jarcento ĉiuj ĉeffluoj de la politika pensado estis aŭtoritatismaj.
  La tera paradizo perdis kredeblecon precize en la momento kiam ĝi
  fariĝis realigebla. Ĉiu nova politika teorio, negrave kiun nomon ĝi donis
  al si, rekondukis al hierarkio kaj perforta ordigado. Kaj en la ĝenerala
  rigidiĝo de vidpunkto kiu komenciĝis ĉirkaŭ 1930, agadoj kiuj estis jam
  delonge nuligitaj, kelkokaze jam de centoj da jaroj — enkarcerigo sen
  juĝo, utiligado de sklavigitaj militkaptitoj, publikaj ekzekutoj, torturado
  por devigi konfesojn, uzadon de ostaĝoj, kaj elpelo de tutaj popoloj —
  ne nur rekutimiĝis, sed estis tolerataj kaj eĉ defendataj de personoj kiuj
  opiniis sin edukitaj kaj progresemaj. Nur post jardeko da naciaj militoj,
  internaj militoj, revolucioj, kaj kontraŭrevolucioj, Engsoco kaj ĝiaj
  rivaloj enlumiĝis kiel plene ellaboritaj politikaj teorioj. Sed ili estis
  anticipitaj en la diversaj sistemoj, kutime nomataj totalismaj, kiuj aperis
  pli frue en la jarcento, kaj la ĝenerala aspekto de la mondo kiu rezultos
  el la aktuala kaoso jam delonge estis evidenta. Ankaŭ estis egale
  evidente kiaj personoj regos tiun mondon. La nova aristokrataro
  konsistis plejparte el burokratoj, sciencistoj, teknikistoj, organizantoj de
  sindikatoj, ekspertoj pri publikigado, sociologoj, instruistoj, ĵurnalistoj,
  kaj profesiaj politikistoj. Tiuj personoj, kies originoj troviĝis en la
  salajrata meza klaso kaj la supraj niveloj de la laborista klaso, estis
  formitaj kaj kunigitaj de la malfekunda mondo de monopolaj industrioj
  kaj centrigita regado. Kompare kun la respektivaj oficistoj en la pasintaj
  epokoj, ili estis malpli avaraj, malpli tentataj de lukso, pli volantaj
  maldiluitan potencon, kaj, plejĉefe, pli konsciaj pri kion ili faras kaj pli
  fervoraj subpremi opozicion. Ĉi lasta diferenco estis gravega. Kompare
  kun la nun ekzistantaj, ĉiuj tiranioj en la pasinteco estis nur
  duonfervoraj kaj senefikaj. La regantajn grupojn ĉiam infektis almenaŭ
  iomete liberalaj ideoj, kaj ne ĝenis ilin ke ili lasas nesolvitajn erojn ĉie,
  ilin kontentigis atenti nur evidentajn agojn kaj havi nenian intereson pri
  kion pensas la regatoj. Eĉ la Katolika Eklezio de la Mezepoko estis pli
  tolerema laŭ nuntempaj normoj. Parto de la kaŭzo de tio estis ke dum la
  pasinteco neniu regantaro kapablis konstante kontroli siajn civitanojn.
  La inventiĝo de presado, tamen, plifaciligis manipuladon de la opinioj
  de la publiko, kaj la filmo kaj la radio progresigis tiun agadon. Pro la
  eltroviĝo de televizio, kaj la teknika kapablo kiu ebligis ricevi kaj
  dissendi samtempe per unusama instrumento, privata vivado atingis
  sian finon. Ĉiu civitano, almenaŭ ĉiu civitano sufiĉe grava por meriti
  observadon, povus esti tenata dudek kvar horojn ĉiutage sub la okuloj
  de la polico kaj en la sonado de oficiala propagando, kaj ĉiuj aliaj
  komunikiloj ne ekzistus. La eblo devigi ne nur plenan obeon al la volo
  de la Ŝtato, sed ankaŭ plenan unuformecon de opinioj pri ĉiuj temoj,
  nun unuafoje ekzistis.</p>

  <p>Post la revolucia periodo de la kvindekoj kaj sesdekoj, la socio
  regrupigis sin, kiel ĉiam, en Altan, Mezan, kaj Malaltan. Sed la nova
  Alta grupo, malsimile al siaj antaŭuloj, ne agis per instinktoj sed sciis
  kio estas necesa por protekti sian pozicion. De longe estis komprenate
  ke la sola sekura bazo por oligarkio estas kolektivismo. Riĉo kaj
  privilegio estas plej facile defendataj kiam ili estas kune posedataj. La
  tiel nomita “aboliciiĝo de privataj posedaĵoj”, kiu okazis dum la mezaj
  jaroj de la jarcento, signifis en la praktiko la kungrupiĝon de posedaĵoj
  en multe malpli da manoj ol antaŭe: kun ĉi tiu diferenco, ke la novaj
  posedantoj estas grupo anstataŭ amaso da individuoj. Individue, neniu
  Partiano posedas ion ajn, escepte de malgravaj personaĵoj. Grupe la
  Partio posedas ĉion en Oceanio, ĉar ĝi regas ĉion, kaj disponas pri la
  produktaĵoj laŭ sia bontrovo. Dum la jaroj post la Revolucio ĝi povis
  paŝi en tiun regan pozicion preskaŭ sen opozicio, ĉar la tuta procedo
  estis pretendata esti kolektivigado. Oni ĉiam supozis ke se la kapitalista
  klaso perdos siajn posedaĵojn, Socialismo neeviteble sekvos: kaj ekzistis
  nenia dubo ke la kapitalistoj perdis siajn posedaĵojn. Fabrikoj, minoj,
  tero, domoj, transporto — ĉio estis forprenita for de ili: kaj ĉar tiuj
  aferoj ne plu estis private posedataj, sekve ili sendube estas posedataj de
  la publiko. Engsoco, kiu kreskis el la pli frua Socialista movado kaj
  heredis ĝian frazeologion, efektive plenumis la ĉeftemon de la Socialista
  programo; kun la rezulto, antaŭvidita kaj intencita, ke ekonomia
  malegaleco fariĝis permanenta.</p>

<hr/>

  <p>Sed la problemoj eternigi hierarkian socion havas pli profundajn
  radikojn. Ekzistas nur kvar manieroj laŭ kiuj reganta grupo povas perdi
  sian potencon. Aŭ ĝi estas konkerita de eksteruloj, aŭ ĝi regas tiom
  malkompetente ke la amasoj incitiĝas ribeli, aŭ ĝi permesas la
  ekekzistiĝon de forta kaj malkontenta Meza grupo, aŭ ĝi perdas sian
  propran sinfidon kaj deziron regi. Tiuj kaŭzoj ne agas unuope, kaj
  kutime ĉiuj kvar kunekzistas iugrade. Reganta klaso kiu povus gardi sin
  kontraŭ ili ĉiuj restus reganta permanente. Finfine la decida faktoro
  estas la mensa vidpunkto de la reganta klaso mem.</p>

  <p>Post la mezo de la nuna jarcento, la unua danĝero efektive
  malaperis. Ĉiu el la tri potencoj kiuj nun dividas la mondon estas en la
  praktiko nekonkerebla, kaj povus fariĝi konkerebla nur per malrapidaj
  demografiaj ŝanĝoj kiujn registaro kun vastaj povoj kapablas facile eviti.
  La dua danĝero ankaŭ estas nur teoria. La amasoj neniam ribelas
  propraage, kaj ili neniam ribelas nur pro subpremiĝo. Vere, dum oni ne
  lasas ke ili havu la eblon kompari, ili eĉ neniam konsciiĝas ke ili estas
  subpremataj. La ripetataj ekonomiaj krizoj de pasintaj epokoj estis tute
  nenecesaj kaj oni nun ne permesas ilian okaziĝon, sed aliaj kaj egale
  grandaj krizoj povas okazi kaj efektive okazas, sed sen politikaj rezultoj,
  ĉar ekzistas neniu metodo per kiu eblas voĉigi malkontenton. Koncerne
  la problemon de troproduktado, kiu estas latenta en nia socio ekde la
  evoluiĝo de maŝinteknikologio, ĝi estas solvita per la rimedo de senfina
  militado (vidu Ĉapitron III), kiu ankaŭ estas utila por sufiĉe vigligi la
  entuziasmon de la publiko. Laŭ la vidpunkto de niaj aktualaj regantoj,
  do, la solaj veraj danĝeroj estas la apartiĝo de nova grupo de kapablaj,
  nesufiĉe okupataj, potencavidaj homoj, kaj la kresko de liberalismo kaj
  skeptikismo en la propra anaro. Tio signifas ke la problemo estas eduka.
  La problemo estas daŭre formi la konscion kaj de la direktanta grupo
  kaj de la pli granda ekzekutiva grupo kiu kuŝas tuj malsuper ĝi. La
  konscion de la amasoj nur necesas influi negative.</p>

  <p>Laŭ tiu fono, oni povus dedukti, se oni ne jam scius, la ĝeneralan
  strukturon de la Oceania socio. Ĉe la apekso de la piramido staras
  Granda Frato. Granda Frato estas neeraripova kaj plenpotenca. Oni
  proklamas ke ĉiu sukceso, ĉiu atingo, ĉiu venko, ĉiu scienca trovaĵo, ĉiu
  scio, ĉiu saĝo, ĉiu feliĉo, ĉiu virto, rezultas rekte el liaj estrado kaj
  inspirado. Neniu iam vidis Grandan Fraton. Li estas vizaĝo sur la
  afiŝegoj, voĉo sur la teleekrano. Ni povas esti sufiĉe certaj ke li neniam
  mortos, kaj jam ekzistas multa necerto pri kiam li naskiĝis. Granda
  Frato estas la masko per kiu la Partio elektas montri sin al la mondo.
  Lia funkcio estas agi kiel fokuso por amo, timo, kaj respektego, emocioj
  kiujn oni multe pli facile sentas pri individuo ol pri organizo. Sub
  Granda Frato estas la Interna Partio. Ĝia amplekso estas limigita al ses
  milionoj, t.e. iomete malpli ol 2% de la loĝantaro de Oceanio. Sub la
  Interna Partio estas la Ekstera Partio, kiu, se oni povas priskribi la
  Internan Partion kiel la cerbon de la Ŝtato, estas pravigeble similigata al
  la manoj. Sub tio estas la silentaj amasoj, kiujn ni kutimas nomi “la
  proloj”, ampleksantaj ĉ. 85% de la loĝantaro. Laŭ la terminoj en nia pli
  frua klasigado, la proloj estas la Malalta: ĉar la sklavaj popoloj de la
  ekvatoraj landoj, kiuj transiras konstante de unu konkerinto al alia
  konkerinto, ne estas permanenta aŭ necesa parto de la strukturo.</p>

  <p>Principe, membreco en tiuj tri grupoj ne estas heredebla. La infano
  de gepatroj Internpartiaj ne estas, laŭteorie, denaske en la Interna
  Partio. Aniĝo en ĉiu el la du branĉoj de la Partio estas per ekzameno,
  kiun oni trasuferas kiam deksesjaraĝa. Nek estas rasdiskriminacio, nek
  atentinta dominado de unu regiono fare de alia. Judoj, Negroj,
  Sudamerikanoj pure Indiandevenaj, troveblas en la plejaltaj rangoj de la
  Partio, kaj la administrantoj de ĉiu regiono ĉiam konsistas el loĝantoj
  de tiu regiono. En neniu parto de Oceanio la loĝantoj sentas ke ili estas
  loĝantoj de kolonio regata de fora ĉefurbo. Oceanio ne havas ĉefurbon,
  kaj ĝia laŭtitola ĉefo estas persono kies lokon neniu konas. Escepte de
  ke la Angla estas ĝia ĉefa interlingvo kaj Novparolo ĝia oficiala lingvo,
  ĝi estas neniel centrigita. Ĝiajn regantojn ne kunligas sangoparenceco,
  sed akcepto de komuna doktrino. Estas vere ke nia socio enhavas
  nivelojn, tre rigidajn nivelojn, laŭ kio unuavide aspektas hereda sistemo.
  Estas multe malpli da transiro inter la diversaj grupoj ol dum la
  kapitalismo aŭ eĉ dum la antaŭindustria epoko. Inter la du branĉoj de la
  Partio ja estas malgranda kvanto da interŝanĝo, sed nur tiom kiom
  certigas ke febluloj estas ekskluditaj el la Interna Partio kaj ke ambiciaj
  membroj de la Ekstera Partio estas sendanĝerigataj per permeso ke ili
  plialtniveliĝu. Proletoj, en la praktiko, ne estas permesataj alteniri en la
  Partion. La plej talentaj el ili, kiuj povus eble fariĝi la nukleo de
  malkontento, estas simple trovataj de la Penspolico kaj eksterminataj.
  Sed tiu sistemo ne estas nepre permanenta, nek ĝi estas principa. La
  Partio ne estas klaso laŭ la malnova senco. Ĝi ne celas sendevie
  transdoni la potencon al siaj propraj infanoj; kaj se ekzistus neniu alia
  maniero restigi la plej kapablajn personojn ĉe la supro, ĝi plene
  akceptus rekrutigi tute novan generacion el la proletaro. Dum la decidaj
  jaroj, la fakto ke la Partio ne estas hereda grupo multe gravis por nuligi
  opozicion. La malnova speco de Socialisto, kiu estis trejnita
  kontraŭbatali ion nomatan “klasprivilegio”, supozis ke tio kio ne estas
  hereda ne povas esti permanenta. Li ne komprenis ke la daŭro de
  oligarkio ne bezonas esti fizika, nek li paŭzis por konsideri ke heredaj
  aristokratioj ĉiam estis mallongedaŭraj, dum adoptemaj organizoj, kia
  la Katolika Eklezio, kelkfoje daŭris centojn aŭ milojn da jaroj. La esenco
  de oligarkia regado ne estas heredigo fare de patro al filo, sed la daŭro
  de certa mondkoncepto kaj certa vivmaniero, truditaj de la mortintoj al
  la vivantoj. Reganta grupo restas reganta grupo kiam ĝi povas nomumi
  siajn posteulojn. La Partio ne okupas sin per daŭrigado de sia sango sed
  kun sindaŭrigado. Ne gravas kiu havas potencon, kondiĉe ke la
  hierarkia strukturo ĉiam restas neŝanĝita.</p>

  <p>Ĉiuj kredoj, kutimoj, gustoj, emocioj, mensaj vidpunktoj, kiuj
  karakterizas nian epokon estas efektive formulitaj por subteni la
  mistikon de la Partio kaj malebligi ke oni perceptos la veran naturon de
  la nuntempa socio. Fizika ribelo, aŭ ia preparo celanta ribelon,
  nuntempe estas malebla. De la proletaro nenio estas timinda. Lasitaj al
  si mem, ili daŭros de generacio al generacio kaj de jarcento al jarcento,
  laborante, naskante, kaj mortante, ne nur tute sen impulso ribeli, sed
  sen kapablo kompreni ke la mondo povus esti alia ol nun. Ili povus
  fariĝi danĝeraj nur se la progreso de la industritekniko necesigus pli
  profunde eduki ilin; sed, ĉar la milita kaj komerca rivaladoj ne plu
  gravas, la nivelo de la edukiĝo de la publiko efektive malaltiĝas. Oni
  tute indiferentas pri tio, kion opinias, aŭ ne opinias, la amasoj. Oni
  povas lasi intelektan liberecon al ili, ĉar ili ja ne havas intelekton. En
  Partiano, aliflanke, eĉ ne la plej eta opinidevio pri la plej malgrava temo
  estas tolerebla.</p>

  <p>Partiano vivas de naskiĝo ĝis morto sub la okuloj de la Penspolico.
  Eĉ kiam li estas sola, li neniam povas esti certa ke li estas sola. Kie ajn li
  estas, ĉu dormante, ĉu vekiĝinte, ĉu laborante, ĉu ripozante, en sia
  bankuvo aŭ en sia lito, li povas esti senaverte kontrolata sen scii ke li
  estas kontrolata. Nenio farata de li estas indiferenta. Liaj amikecoj, liaj
  rilatoj, lia konduto rilate al siaj edzino kaj infanoj, la mieno sur lia
  vizaĝo kiam li estas sola, la vortoj kiujn li murmuras dum dormo, eĉ la
  karakterizaj moviĝoj de lia korpo, estas ĉiuj detale observataj. Ne nur
  ĉiu vera misago, sed ĉia ekscentreco, negrave kiom eta, ĉiu ŝanĝo de
  kutimoj, ĉiu nervoza ageto kiu povus eble esti simptomo de interna
  necerto, estas neeviteble detektata. Li havas tute nenian liberon elekti
  pri io ajn. Aliflanke, liajn agojn ne direktas leĝoj aŭ ia klare esprimita
  kondutoformulo. En Oceanio ne ekzistas leĝoj. La pensoj kaj agoj kiuj,
  detektite, sekvigas neeviteblan morton, ne estas formale malpermesitaj,
  kaj la senfinaj purigoj, arestoj, torturoj, enkarcerigoj, kaj vaporigoj, ne
  estas farataj pune pro krimoj efektive faritaj, sed estas nur la nuligo de
  personoj kiuj eble iam estontece faros krimon. Partiano devas nepre
  havi ne nur la ĝustajn opiniojn, sed la ĝustajn instinktojn. Multaj el la
  kredoj kaj vidpunktoj kiujn oni postulas de li estas neniam klare
  deklaritaj, kaj ne eblus deklari ilin sen malkaŝi la kontraŭdirojn kiuj
  ekzistas en la fundamento de Engsoco. Se li estas persono nature
  ortodoksa (en Novparolo: bonpensanto), li ĉiucirkonstance scias, sen
  pripensi, kio estas la vera kredo aŭ la dezirata emocio. Sed ĉiukaze,
  detalega mensa trejnado, kiun oni ricevas dum la infaneco kaj kiu
  grupigas ĉirkaŭ si la Novparolajn vortojn krimhalto, nigroblanko, kaj
  duoblapenso, malvoligas lin kaj malkapabligas lin tro profunde pensi
  pri iu ajn temo. Partiano devas havi neniujn privatajn emociojn kaj
  neniujn ĉesojn de entuziasmo. Li devas vivi kun senpaŭza fervorego de
  malamo kontraŭ fremdaj malamikoj kaj internaj prefiduloj, triumfado
  pro venkoj, kaj sinsubmeto al la potenco kaj saĝo de la Partio. La
  malkontentoj produktataj de lia senenhava, senkontentiĝa vivo estas
  intence eksterenigataj kaj diluataj per tiaj rimedoj kia la Du Minutoj da
  Malamo; kaj la konjektadon kiu povus eble okazigi skeptikan aŭ ribelan
  vidpunkton antaŭmortigas lia frue akirita interna disciplino. La unua
  kaj plejsimpla etapo en la disciplino, kiu estas instruebla eĉ al junaj
  infanoj, nomiĝas, en Novparolo, krimhalto. Krimhalto signifas la
  kapablon ekhalti, kvazaŭ instinkte, ĉe la sojlo de kiu ajn danĝera penso.
  Ĝi inkluzivas la kapablon ne kompreni analogiojn, ne percepti logikajn
  erarojn, miskompreni eĉ la plej simplajn argumentojn se ili estas
  malamikaj al Engsoco, kaj enui aŭ senti naŭzon pro kia ajn pensdirekto
  kiu kondukus herezen. Krimhalto, mallonge, signifas sinprotektan
  stultecon. Sed ne sufiĉas stulteco. Male, ortodokseco plenasence
  postulas regiĝon de oniaj mensaj procedoj tiel kompletan kiel tiu de la
  korpo de sintordisto. La Oceania socio baziĝas, funde, sur la kredo ke
  Granda Frato estas ĉiompotenca kaj ke la Partio estas neeraripova. Sed
  ĉar efektive Granda Frato ne estas ĉiompotenca kaj la Partio ne estas
  neeraripova, necesas ke estu senlaca, momenton-al-momenta
  156fleksebleco rilate al faktoj. La ŝlosilvorto pri tio estas nigroblanko. Kiel
  tiom da Novparolaj vortoj, tiu vorto havas du sinkontraŭdirajn
  signifojn. Uzate pri malamiko, ĝi signifas la kutimon impertinente
  pretendi ke nigro estas blanko, kontraŭe al la evidentaj faktoj. Uzate pri
  Partiano, ĝi signifas lojalan preton diri ke nigro estas blanko kiam tion
  postulas la Partia disciplino. Sed ĝi ankaŭ signifas la kapablon kredi ke
  nigro estas blanko, kaj, eĉ pli, scii ke nigro estas blanko, kaj forgesi ke
  oni iam kredis la malon. Tio postulas daŭran ŝanĝadon de la pasinteco,
  ebligatan de la pensosistemo kiu efektive inkluzivas la aliajn, kaj kiu en
  la Novparolo nomiĝas duoblapenso.</p>

<hr/>

  <p>La ŝanĝado de la pasinteco necesas pro du kialoj, el kiuj unu estas
  sekundara kaj, pli-malpli, antaŭprotekta. La sekundara kialo estas ke la
  Partiano, kiel la proleto, toleras la aktualajn kondiĉojn parte ĉar li havas
  nenion kun kiu li povas kompari ilin. Li devas esti detranĉita for de la
  pasinteco, same kiel li devas esti detranĉita for de fremdaj landoj,
  precize ĉar necesas ke li kredu sin pli bonstata ol la prapatroj, kaj ke la
  averaĝa nivelo de materiala komforto konstante altiĝas. Sed multe pli
  grava kialo por la reĝustigo de la pasinteco estas la bezono gardi la
  neeraripovon de la Partio. Ne nur ke prelegoj, statistikoj, kaj registroj
  ĉiuspecaj devas esti konstante ĝisdatigataj por montri ke la antaŭdiroj
  de la Partio estis senescepte ĝustaj. Ankaŭ ĉar neniu ŝanĝo en la
  doktrino aŭ politika alianco estas agnoskebla. Ĉar ŝanĝi onian opinion,
  aŭ eĉ onian politikon, signifas konfesi malforton. Se, ekzemple, Eŭrazio
  aŭ Orientazio (kiu ajn aktuale estas) estas la malamiko nuntempe, sekve
  tiu lando devas esti de ĉiam la malamiko. Kaj se la faktoj diras ion alian,
  do la faktoj devas esti ŝanĝitaj. Tial la historio estas konstante
  reverkata. Tiu tagon-post-taga falsado de la pasinteco, farata de la
  Ministrejo de la Vero, estas egale necesa por la stabileco de la reĝimo
  kiel la subpremado kaj spionado farataj de la Ministrejo de la Amo.</p>

  <p>La ŝanĝebleco de la pasinteco estas la centra kredo de Engsoco. La
  pasintaj eventoj, oni argumentas, havas nenian objektivan ekziston, ili
  plu ekzistas nur en skribitaj registroj kaj en la memoro de homoj. La
  pasinteco estas kion ajn kune diras la registroj kaj la memoroj. Kaj ĉar
  la Partio plene regas ĉiujn registrojn kaj egale plene regas la mensojn de
  siaj membroj, estas evidente ke la pasinteco estas kion ajn la Partio
  decidas. Ankaŭ evidentas ke kvankam la pasinteco estas ŝanĝebla, ĝi
  neniam estas ŝanĝita rilate al iu ajn specifa afero. Ĉar kiam ĝi estas
  rekreita en kiu ajn formo necesas en la nuna momento, tiam tiu nova
  versio ja estas la pasinteco, kaj sekve neniu diferenca pasinteco povus
  esti ekzistinta. Tio validas eĉ kiam, kiel ofte okazas, la sama evento
  estas nerekoneble ŝanĝenda plurfoje dum unusama jaro. Ĉiam la Partio
  posedas la absolutan veron, kaj evidente la absoluto neniam povas
  diferenci de tio kio ĝi nun estas. Estas klare ke regi la pasintecon
  dependas plejfundamente de la trejnado de la memoro. Certigi ke ĉiuj
  skribitaj registroj akordas kun la aktuala ortodokso estas nur mekanika
  ago. Sed ankaŭ necesas memori ke la eventoj okazis laŭ la dezirata
  formo. Kaj se necesas rearanĝi oniajn memorojn aŭ falsi skribitajn
  registrojn, do necesas forgesi ke oni faris tion. La metodo fari tion estas
  lernebla same kiel ĉiu alia menstekniko. Ĝin lernas la plejparto de la
  Partianoj, kaj certe ĉiuj kiuj estas same inteligentaj kiel ortodoksaj. En
  la Oldparolo oni nomis tion, tute malkaŝe, “realonrego”. En la
  Novparolo ĝi nomiĝas duoblapenso, kvankam duoblapenso inkluzivas
  ankaŭ multon pli.</p>

  <p>Duoblapenso signifas la kapablon havi du sinkontraŭantajn kredojn
  en la menso samtempe, kaj akcepti ilin ambaŭ. La Partia intelektulo
  scias laŭ kiu direkto ŝanĝi siajn memorojn; konsekvence, li scias ke li
  manipulas la realon; sed per utiligado de duoblapenso li ankaŭ pruvas al
  si ke la realo ne estas ŝanĝita. La procedo devas esti konscia, alie ĝi ne
  estus sufiĉe precize efektivigata, sed ĝi ankaŭ devas esti nekonscia, alie
  ĝi kunportus senton de falsado kaj tial de kulpo. Duoblapenso kuŝas ĉe
  la koro mem de Engsoco, ĉar la esenca ago de la Partio estas uzi
  konscian trompadon dum ĝi konservas firman celadon kiu necesigas
  honeston. Intence diri mensogojn kaj samtempe tute plene kredi ilin,
  forgesi ĉiun neoportunan fakton, kaj poste, kiam ĝi refariĝas bezonata,
  retiri ĝin el la forgeso dum precize la daŭro de tiu bezono, nei la
  ekziston de la objektiva realo kaj tutdume atenti la realon kiun oni
  neas— ĉio ĉi estas nepre necesa. Eĉ kiam oni uzas la vorton
  duoblapenso necesas uzi duoblapenson. Ĉar uzante la vorton oni
  konfesas ke oni falsas la realon; per nova duoblapensago oni nuligas
  tiun scion; kaj tiel plu senfine, kun la mensogo ĉiam unu salteton antaŭ
  la vero. Finfine per la duoblapenso la Partio sukcesis — kaj eble, ĉar ni
  ne povas scii, plu sukcesos dum miloj da jaroj — haltigi la fluon de la
  historio.</p>

  <p>Ĉiuj estintaj oligarkioj perdis sian potencon aŭ pro rigidiĝo aŭ pro
  moliĝo. Aŭ ili fariĝis stultaj kaj arogantaj, malsukcesis adapti sin al
  ŝanĝiĝintaj cirkonstancoj, kaj estis konkeritaj; aŭ ili fariĝis liberalaj kaj
  senkuraĝaj, cedis kiam ili devus perforti, kaj ankaŭ estis konkeritaj. Ili
  estis konkeritaj, do, aŭ pro konscio aŭ pro nekonscio. La granda ago de
  la Partio estis produkti pensosistemon en kiu ambaŭ statoj povas
  samtempe ekzisti. Kaj sur neniu alia intelekta fundamento povus la
  regado fare de la Partio fariĝi permanenta. Por regi, kaj ĉiam regi, oni
  devas elartikigi la senton de realo. Ĉar la sekreto de regado estas la
  kombinado de kredo pri la propra neeraripovo kun la kapablo lerni per
  faritaj eraroj.</p>

  <p>Apenaŭ necesas diri ke la plej subtilaj praktikantoj de la
  duoblapenso estas la inventintoj de la duoblapenso, kiuj scias ke ĝi estas
  vasta sistemo de menstrompado. En nia socio, tiuj kiuj plej bone scias
  kio okazas estas samtempe tiuj kiuj plej erare vidas la veran mondon.
  Ĝenerale, ju pli granda la kompreno, des pli granda la iluziiĝo; ju pli
  inteligenta, des malpli malfreneza. Unu klara ilustraĵo pri tio estas la
  fakto ke la milithisterio pliintensiĝas dum oni alteniras en la socia
  rangaro. La personoj kies vidpunkto pri la milito estas plej preskaŭracia
  estas la subpremataj popoloj de la pridisputataj teritorioj. Por tiuj
  homoj la milito estas simple senfina katastrofo kiu ondas tien kaj reen
  super iliaj korpoj kvazaŭ cunamo. Kiu partio venkas, estas tute
  indiferente por ili. Ili konscias ke ŝanĝo de regantoj signifas nur ke ili
  same laboros kiel antaŭe, por novaj mastroj kiuj traktas ilin same kiel la
  malnovaj. La iomete pli favorataj laboristoj kiujn ni nomas “la proloj”
  estas nur intermite konsciaj pri la milito. Kiam necesas ili povas esti
  instigataj al freneza fervoro de timo kaj malamo, sed lasitaj al si mem ili
  kapablas longperiode forgesi ke la milito okazas. Nur en la rangoj de la
  Partio, kaj ĉefe en la Interna Partio, troviĝas la vera militentuziasmo.
  Mondkonkeron kredas plej firme la personoj kiuj scias ke ĝi estas
  malebla. Tiu kurioza kunligo de kontraŭoj — scio kun nescio, cinikismo
  kun fanatikismo — estas unu el la ĉefaj distingaj signoj de la Oceania
  socio. La oficiala ideologio abunde enhavas kontraŭojn eĉ kiam ne
  ekzistas praktika kialo por tio. Sekve, la Partio malakceptas kaj
  fikulpigas ĉiun principon kiun origine subtenis la Socialista movado, kaj
  ĝi volas fari tion en la nomo de Socialismo. Ĝi predikas malestimon pri
  la laborista klaso, kian oni ne povas trovi jam de jarcentoj, kaj ĝi
  vestigas siajn membrojn per uniformo kiu iam estis propraĵo de la
  manlaboristoj kaj estis adoptita pro tio. Ĝi sisteme subfosas la
  solidarecon de la familio, kaj nomas sian estron per nomo kiu estas
  rekta veksignalo por la sentimento de familia lojaleco. Eĉ la nomoj de la
  kvar Ministrejoj per kiuj ni estas regataj montras ian impudencon per
  sia intenca inversigo de la faktoj. La Ministrejo de la Paco okupas sin
  per milito, la Ministrejo de la Vero per mensogoj, la Ministrejo de la
  Amo per torturado, kaj la Ministrejo de la Abundo per malsatigado.
  Tiuj kontraŭdiroj ne estas akcidentaj, nek ili rezultas el ordinara
  hipokriteco; ili estas intencaj aplikoj de duoblapenso. Ĉar nur per
  kunakordigo de kontraŭdiroj povas la regpotenco esti senfine gardata.
  Laŭ neniu alia maniero eblus rompi la antikvan ciklon. Por malokazigi
  la egalecon de homoj por ĉiam — por ke la Alta, kiel ni nomis ilin,
  gardu sian pozicion permanente — la ĉefa mensa stato devas esti
  moderigata frenezo.</p>

  <p>Sed restas unu demando kiun ĝis nun ni preskaŭ ignoris. Nome:
  kial malebligi la egalecon de homoj? Se ni supozas ke la mekaniko de la
  procedo estas ĝuste priskribita, kiun motivon havas tiu giganta, precize
  planita peno glaciigi la historion je specifa momento?</p>

  <p>Ĉi tie ni atingas la centran sekreton. Kiel ni vidis, la mistiko de la
  Partio, kaj super ĉio de la Interna Partio, dependas de duoblapenso. Sed
  pli profunde ol tio kuŝas la origina motivo, la neniam dubata instinkto
  kiu unue instigis la alprenon de potenco kaj ekzistigis la duoblapenson,
  la Penspolicon, la senĉesan militadon, kaj ĉiujn aliajn necesajn ilojn. Tiu
  motivo efektive konsistas...</p>

<hr/>

  <p>Winston konsciiĝis pri silento, samkiel oni konsciiĝas pri nova
  sono. Ŝajnis al li ke Julia jam de multa tempo estas tre kvieta. Ŝi kuŝas
  sur sia flanko, nuda supre de la talio, kun la vango apogata de mano kaj
  unu malhela harfasketo falinta trans ŝiajn okulojn. Ŝia brusto leviĝas kaj
  malleviĝas nerapide kaj regule.</p>

  <p>“Julia.”</p>

  <p>Neniu respondo.</p>

  <p>“Julia, ĉu vi estas veka?”</p>

  <p>Neniu respondo. Ŝi dormas. Li fermis la libron, metis ĝin zorge sur
  la plankon, kuŝiĝis, kaj tiris la kovrotukon super kaj sin kaj ŝin.</p>

  <p>Li ankoraŭ, li pensis, ne lernis la ĉefsekreton. Li komprenas la
  kielon; li ne komprenas la kialon. Ĉapitro I, samkiel Ĉapitro III, efektive
  ne diris al li ion ne jam sciatan de li; ĝi nur sisteme prezentis scion kiun
  li jam havis. Sed leginte ĝin li sciis pli bone ol antaŭe ke li ne frenezas.</p>

  <p>Esti en minoritato, eĉ minoritato konsistanta el nur unu, ne signifas
  frenezon. Ekzistas vero kaj ekzistas malvero, kaj se oni kroĉiĝas al la
  vero eĉ kontraŭ la tuta mondo, oni ne frenezas. Flava radio el la
  malsupreniranta suno oblikve venis tra la fenestro kaj falis trans la
  kusenon. Li fermis siajn okulojn. La sunbrilo sur lia vizaĝo kaj la
  tuŝsento de la glata korpo de la knabino donis al li fortan, dormeman,
  sekurecan senton. Li estas sekura, ĉio estas en ordo. Li endormiĝis
  murmurante “Malfrenezo ne estas statistikaĵo”, sentante ke tiu komento
  enhavas profundan saĝon. Kiam li vekiĝis, li sentis ke li longe dormis,
  sed rigardeto al la malnovmoda horloĝo informis lin ke estas nur la
  dudeka kaj tridek. Li kuŝis dormetante dum kelka tempo; post tio la
  kutima profundapulma kantado eksonis el la suba korto:</p>

  <p>“Nur senespera deziraĵo.</p>

  <p>Forglitema kiel tag’ aprila,</p>

  <p>Kun ekvido, ekdiro, revinspiro,</p>

  <p>Kunforiris koro mia!”</p>

  <p>Tiu rimaĉa kanto ŝajne konservis sian popularecon. Oni aŭdadis ĝin
  ĉie. Ĝi transvivis la Malamokanton. Julia vekiĝis pro la sono,
  malkuntiris sin lukse, kaj ellitiĝis.</p>

  <p>“Mi malsatas,” ŝi diris. “Ni pretigu pli da kafo. Damne! La forno
  estingiĝis kaj la akvo malvarmas.” Ŝi prenis la fornon kaj skuis ĝin.
  “Mankas oleo en ĝi.”</p>

  <p>“Ni povos akiri iom de olda Charrington, supozeble.”</p>

  <p>“Kurioze; mi certis ke ĝi estas plena. Mi surmetos vestojn,” ŝi
  pludiris. “Ŝajnas ke pli malvarmiĝis.”</p>

  <p>Winston ankau ellitiĝis kaj vestis sin. La senlaca voĉo ankoraŭ
  kantadis:</p>

  <p>“Laŭdire la tempo kuracas,</p>

  <p>Laŭdire forgeso do venos; nu</p>

  <p>Ankoraŭ ridetoj kaj larmoj tra l’ jaroj,</p>

  <p>Ja tordas la korŝnurojn plu!”</p>

  <p>Dum li ligis la zonon de sia kombineo li paŝis al la fenestro.
  Sendube la suno jam malsupreniris malantaŭ la domojn; la suno ne plu
  brilas en la korton. La pavimŝtonoj estis malsekaj, kvazaŭ ĵus lavitaj, kaj
  li sentis ke ankaŭ la ĉielo estis lavita, ĉar tiom freŝa kaj pala estis la bluo
  inter la kamentuboĉapeloj. Senlace la virino marŝis tien kaj reen,
  korkante kaj malkorkante sin, kantante kaj eksilentante, pendigante pli
  da vindaĵoj, kaj ankoraŭ pli, kaj eĉ ankoraŭ pli. Li demandis al si ĉu ŝi
  perlaboras la vivon per lavado de vestoj, aŭ nur estas la sklavo de dudek
  aŭ tridek genepoj. Julia transvenis apud lin; kune ili rigardis kvazaŭ
  fascinate de la fortika figuro suba. Dum li rigardis la virinon en ŝia
  karakteriza pozo, kun siaj dikaj brakoj etenditaj al la ŝnuro, kaj siaj
  fortaj ĉevalinecaj gluteoj emfazitaj, li la unuan fojon ekpensis ke ŝi estas
  bela. Antaŭ tiam li neniam supozis ke la korpo de kvindekjaraĝa virino,
  monstrigita pro multa naskado, poste malmoligita, malglatigita de
  laborado ĝis ĝi estis malglata kiel tromatura napo, povus esti bela. Sed
  tiel estas, kaj, li pensis, kial ja ne? La solida senkontura korpo, kvazaŭ
  granita bloko, kaj la raspa ruĝa haŭto, same rilatis al la korpo de
  knabino kiel la rozbero al rozo. Kial la frukto estu malpli valora ol la
  floro?</p>

  <p>“Ŝi estas bela,” li murmuris.</p>

  <p>“Ŝiaj koksoj nepre estas metron larĝaj, tamen,” diris Julia.</p>

  <p>“Jen ŝia speco de belo,” diris Winston.</p>

  <p>Li tenis la suplan talion, kiun facile ĉirkaŭis lia brako. De la kokso
  ĝis la genuo ŝia flanko estis apud lia. El iliaj korpoj neniam venos
  infano. Nur tion ili ne povis fari. Nur perparole, intermense, ili povos
  transdoni la sekreton. La virino suba ne havis menson, ŝi havis nur
  fortajn brakojn, varman koron, kaj fekundan ventron. Li demandis al si
  kiom da infanoj ŝi naskis. Verŝajne almenaŭ dek kvin. Ŝi spertis sian
  efemeran floradon, jaron, eble, da sovaĝroza belo, kaj poste ŝi subite
  ekŝvelis kvazaŭ fekundigita frukto kaj fariĝis malmola kaj ruĝa kaj
  malglata, kaj post tio ŝia vivo konsistis el vestolavado, frotlavado,
  fadenflikado, kuirado, balaado, polurado, flikado, frotlavado,
  vestolavado, unue por infanoj, poste por genepoj, dum tri senpaŭzaj
  jaroj. Kaj post ĉio ĉi ŝi ankoraŭ kantadas. La mistika respektego kiun li
  sentis pri ŝi estis iel miksita kun la aspekto de la pala, sennuba ĉielo,
  etendiĝanta malantaŭ la kamentuboĉapeloj en senfinan distancon. Estis
  kurioze, pensi ke la ĉielo estas sama por ĉiuj, en Eŭrazio aŭ Orientazio
  same kiel ĉi tie. Kaj la homoj sub la ĉielo ankaŭ estis treege similaj —
  ĉie, en la tuta mondo, centoj da miloj da milionoj da homoj tute similaj
  al ĉi tiu, homoj kiuj ne sciis pri la ekzisto de la aliaj homoj, apartigitaj
  de muroj da malamo kaj mensogoj, tamen preskaŭ precize samaj —
  homoj kiuj neniam lernis pensi sed kiuj stokas en siaj koroj kaj ventroj
  kaj muskoloj la potencon kiu unu tagon renversos la mondon. Se
  ekzistas espero, ĝi troviĝas inter la proloj! Sen esti ĝisfine leginta la
  libron, li sciis ke tio devas esti la lasta mesaĝo de Goldstein.La
  estonteco apartenas al la proloj. Kaj ĉu li povas esti certa ke kiam venos
  ilia vico, la mondo konstruota de ili ne estos egale fremda por li,
  Winston Smith, kiel la mondo de la Partio? Jes, ĉar almenaŭ ĝi estos
  malfreneza mondo. Kie estas egaleco, tie povas esti malfrenezo. Pli-
  malpli frue tio okazos, forto fariĝos konscio. La proloj estas senmortaj,
  ne eblas dubi tion kiam oni rigardas tiun bravan personon en la korto.
  Fine ilia vekiĝo okazos. Kaj ĝis tio okazos, kvankam eble estos mil jaroj,
  ili restos vivantaj malgraŭ ĉio, kvazaŭ birdoj, pasigante de korpo al
  korpo la vivkvaliton kiun ne havas la Partio kaj kiun ĝi ne povas nuligi.</p>

  <p>“Ĉu vi memoras,” li diris, “la turdon kiu kantis al ni, tiun unuan
  tagon, ĉe la rando de la arbareto?”</p>

  <p>“Li ne kantis al ni,” diris Julia. “Li kantis por plaĉi sin. Eĉ ne tion. Li
  nur kantis.”</p>

  <p>La birdoj kantas, la proloj kantas. La Partio ne kantas. Ĉie en la
  mondo, en Londono kaj Novjorko, en Afriko kaj Brazilo, kaj en la
  misteraj, malpermesitaj landoj preter la limoj, en la stratoj de Parizo kaj
  Berlino, en la vilaĝoj de la senfina Rusa stepo, en la bazaroj de Ĉinio kaj
  Japanio — ĉie staras la sama solida nekonkerebla figuro, monstrigita de
  laborado kaj naskado, laboreganta de naskiĝo ĝis morto sed ankoraŭ
  kantanta. El tiuj fortikaj lumboj raso de konsciuloj nepre venos. Vi estas
  la mortuloj, ilia estas la estonteco. Sed vi povos partopreni en tiu
  estonteco se vi pluvivigos la menson kiel ili pluvivigas la korpon, kaj
  transdonadas la scion ke du plus du egalas al kvar.</p>

  <p>“Ni estas la mortuloj,” li diris.</p>

  <p>“Ni estas la mortuloj,” eĥis Julia lojale.</p>

  <p>“Vi estas la mortuloj,” diris fera voĉo malantaŭ ili.</p>

  <p>Ili eksaltis aparten. La intestoj de Winston ŝajnis glaciiĝi. Li povis
  vidi la blankon kiu tute ĉirkaŭas la iridojn de la okuloj de Julia. Ŝia
  vizaĝo estis lakte flaviĝinta. La streko da ruĝego kiu ankoraŭ estis sur
  ĉiu vangosto staris akre, preskaŭ kvazaŭ nekonektite al la suba haŭto.</p>

  <p>“Vi estas la mortuloj,” ripetis la fera voĉo.</p>

  <p>“Ĝi estis malantaŭ la bildo,” spiris Julia.</p>

  <p>“Ĝi estis malantaŭ la bildo,” diris la voĉo. “Restu precize kie vi estas.</p>

  <p>Neniom moviĝu antaŭ ol ordono estos donita.”</p>

  <p>Komenciĝis, finfine komenciĝis! Ili povis fari nenion escepte de
  stari rigardante en la okulojn unu de la alia. Fuĝi por savi la vivon, eliri
  el la domo antaŭ ol estos tro malfrue — neniu tia penso pensiĝis en ili.
  Estus nekoncepteble, malobei la feran voĉon el la muro. Estis krako
  kvazaŭ hoko estis turnita, kaj kraŝo de rompiĝanta vitro. La bildo estis
  falinta sur la plankon, malkovrante la teleekranon malantaŭ si.</p>

  <p>“Nun ili povas vidi nin,” diris Julia.</p>

  <p>“Nun ni povas vidi vin,” diris la voĉo. “Staru en la mezo de la
  ĉambro. Staru dors’-al-dorse. Kunmetu viajn manojn malantaŭ viaj
  kapoj. Ne tuŝu unu la alian.”</p>

  <p>Ili ne tuŝis unu la alian, sed ŝajnis al li ke li povas senti la tremadon
  de la korpo de Julia. Aŭ eble nur estis la tremado de lia propra korpo. Li
  ja sukcesis ĉesigi la kunklakadon de liaj dentoj, sed liaj genuoj ne estis
  regeblaj. Sonis la paŝegado de botoj sube, interne de kaj ekster la domo
  La korto ŝajnis plena de homoj. Io estis trenata trans la ŝtonojn. La
  kantado de la virino ekĉesis abrupte. Aŭdiĝis longa, ruliĝanta sonaro,
  kvazaŭ la lavkuvo estis ĵetita trans la korton, kaj sekvis konfuzita sonaro
  de koleraj krioj, finiĝinta per kriego pro doloro.</p>

  <p>“La domo estas ĉirkaŭata,” diris Winston.</p>

  <p>“La domo estas ĉirkaŭata,” diris la voĉo.</p>

  <p>Li aŭdis Julian kunpuŝi la dentojn. “Mi supozas ke ni devus adiaŭi,”
  ŝi diris.</p>

  <p>“Vi devus adiaŭi,” diris la voĉo. Kaj post tio tute alia voĉo, maldika,
  kultivita voĉo kiun, laŭ la sento de Winston, li aŭdis iam antaŭe,
  komenciĝis: “Kaj krome, dum ni parolas pri tio, ‘Venas kandelo por
  allite vin gvidi. Venas hakilo por forhaki la kapon.’!”</p>

  <p>Io kraŝis sur la liton malantaŭ la dorso de Winston. La supro de
  eskalo estis ĵetita tra la fenestron kaj rompis la kadron. Iu grimpadis tra
  la fenestron. Okazis kurado de botoj sur la ŝtuparo. La ĉambro pleniĝis
  de solidaj viroj en nigraj uniformoj, kun ferkovritaj botoj sur la piedoj
  kaj batiloj en la manoj.</p>

  <p>Winston ne plu tremadis. Eĉ liaj okuloj apenaŭ moviĝis. Nur unu
  afero gravis; resti senmova, resti senmova, ne donu al ili kialon vin bati!
  Viro kun glata vizaĝo de boksisto, en kiu la buŝo estis nur fendeto,
  haltis kontraŭ li balancante sian bastonon mediteme inter siaj dikfingro
  kaj montrofingro. Winston renkontis liajn okulojn. La sento de nudeco,
  kun la manoj malantaŭ la kapo kaj la vizaĝo kaj korpo tute
  neprotektataj, estis preskaŭ netolerebla. La viro elpuŝis la pinton de
  blanka lango, lekis la lokon kie devus esti liaj lipoj, kaj poste
  preterpaŝis. Sekvis nova kraŝo. Iu estis preninta la vitran paperpremilon
  de la tablo kaj disfrakasis ĝin sur la kamenŝtono.</p>

  <p>La fragmento de koralo, eta ĉifaĵo palruĝa simila al sukera
  rozburĝoneto de kuko, ruligis trans la maton. Kiel malgranda, pensis
  Winston, kiel malgranda ĝi ĉiam estis! Sekvis enspirego kaj batsono
  malantaŭ li, kaj li ricevis violentan piedbaton sur la maleolo kio preskaŭ
  faligis lin. Unu el la viroj estis puŝeginta sian pugnon en la sunplekson
  de Julia, tiel faldante ŝin kvazaŭ poŝliniilon. Ŝi baraktadis sur la planko,
  strebegante spiri. Winston ne aŭdacis turni sian kapon eĉ milimetron,
  sed kelkfoje ŝia livida anhelanta vizaĝo venis en lian vidangulon. Eĉ en
  teroro estis kvazaŭ li povas senti ŝian doloron en sia propra korpo, la
  mortigan doloron kiu tamen estas malpli urĝa ol ŝia baraktado reakiri
  sian spirpovon. Li sciis kia estas tio; la terura, agoniiga doloro kiu restas
  konstante sed ankoraŭ ne estas plene suferebla ĉar antaŭ ĉio necesas
  povi spiri. Post tio du el la viroj levis ŝin per la genuoj kaj ŝultroj, kaj
  portis ŝin el la ĉambro kvazaŭ sakon. Winston ekvidetis ŝian vizaĝon,
  renversitan, flavan kaj torditan, kun la okuloj fermitaj, kaj ankoraŭ kun
  la strio da ruĝeto sur ĉiu vango; kaj li ne revidis ŝin.</p>

  <p>Li staris senmove kvazaŭ morte. Ankoraŭ neniu estis batinta lin.
  Pensoj kiuj venis propravole, sed kiuj ŝajnis tute seninteresaj, komencis
  traflugi lian menson. Li demandis al si ĉu ili kaptis S-ron
  Charringtonon. Li demandis al si kion ili estis farintaj al la virino en la
  korto. Li rimarkis ke li volegas urini, kaj sentis feblan surprizon, ĉar li
  jam urinis antaŭ nur du-tri horoj. Li rimarkis ke la horloĝo sur la
  kamenbreto indikas naŭ, kio signifas dudek unu. Sed la lumo ŝajnis tro
  forta. Ĉu la lumo ne estus fadanta je la dudekunua horo en aŭgusta
  vespero? Li demandis al si ĉu efektive kaj li kaj Julia miskomprenis la
  tempon — estis dormintaj dum plena horloĝ-cirklo, kaj kredis ke estas
  la dudektria, kiam efektive estas nul-ok-tridek la sekvan matenon. Sed li
  ne daŭrigis la penson. Ĝi ne interesis.</p>

  <p>Sekvis alia, malpli peza paŝo en la koridoro. S-ro Charrington
  eniris la ĉambron. La mieno de la nigre uniformitaj viroj subite
  ekfebletiĝis. Io estis ankaŭ ŝanĝiĝinta en la aspekto de S-ro
  Charrington. Lia vido trafis la fragmentojn de la vitra paperpezilo.</p>

  <p>“Prenu tiujn pecojn,” li diris severe.</p>

  <p>Viro klinis sin por obei. La londonkvartala akĉento estis
  malaperinta. Winston subite rekonis kies voĉon li aŭdis antaŭ kelkaj
  momentoj per la teleekrano. S-ro Charrington ankoraŭ surhavis sian
  malnovan veluran jakon, sed lia hararo, kiu antaŭe estis preskaŭ blanka,
  estis fariĝinta nigra. Ankaŭ li ne surhavis siajn okulvitrojn. Li unufoje
  ekrigardetis Winstonon penetre, kvazaŭ por certigi lian identecon, kaj
  poste ne plu atentis lin. Li estis ankoraŭ rekonebla, sed li ne plu estis la
  sama persono. Lia korpo estis rektiĝinta, kaj ŝajnis esti pligrandiĝinta.
  Lian vizaĝon estis trafinta nur ŝanĝetoj, kiuj tamen efektigis plenan
  transformon. La nigraj okulobrovoj estis malpli arbustaj, la faldetoj estis
  malaperintaj, la tuta formo de la vizaĝo ŝajnis esti aliiĝinta; eĉ la nazo
  aspektis malpli longa. Nun ĝi estis la atentoplena, malvarma vizaĝo de
  viro ĉ. tridekkvinjaraĝa. Winston ekpensis ke nun, la unuan fojon en sia
  vivo, li konscias rigardi membron de la Penspolico.</p>

</section>

  </body>
</html>
